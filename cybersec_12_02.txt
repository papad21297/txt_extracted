"เปรี้ยว" และพวกรอดโทษรัฐประหาร คดีฆ่าหั่นศพ "น้องแอ๋ม" ศาลชี้เจตนาฆ่า แต่ไม่ได้ไตร่ตรองไว้ก่อน จำคุก 34 ปี ด้านโจทก์เตรียมอุทธรณ์!
เมื่อวันที่ 10 พ.ค. ศาลจังหวัดขอนแก่น ได้อ่านคำพิพากษาคดีที่อัยการจังหวัดขอนแก่นเป็นโจทก์ยื่นฟ้อง น.ส. ปรียานุช โนนวังชัย หรือเปรี้ยว, น.ส. กวิตา ราชดา หรือเอิร์น, น.ส. อภิวันทน์ สัตยบัณฑิต หรือแจ้, น.ส. จิดารัตน์ พรหมคุณ หรือเบนซ์ และนายวศิน นามพรหม เป็นจำเลยที่ 1-5 กรณีร่วมกันฆ่าหั่นศพ น.ส. ริศรา กลิ่นจุ้ย หรือแอ๋ม เมื่อกลางปี 2560 โดยจำเลยที่ 1, 2, 3 และ 5 ถูกตั้งข้อหา 5 ข้อหา คือ ร่วมกันฆ่าผู้อื่นโดยไตร่ตรองไว้ก่อน, ร่วมกันฝัง ซ่อนเร้น ย้าย หรือทำลายศพ, ร่วมกันลักทรัพย์ผู้อื่น, ร่วมกันหน่วงเหนี่ยว ทำให้ผู้อื่นปราศจากเสรีภาพในร่างกาย และข้อหาร่วมกันพกพาอาวุธมีดไปในเมือง หมู่บ้าน หรือทางสาธารณะ โดยไม่มีเหตุอันควร ส่วนจำเลยที่ 4 น.ส. จิดารัตน์ หรือเบนซ์ ถูกตั้งข้อหาเดียว คือ ร่วมกันลักทรัพย์ หรือรับรองโจร
ทั้งนี้ ศาลพิเคราะห์แล้วเห็นว่า พฤติการณ์ของน.ส. เปรี้ยว น.ส. เอิร์น และ น.ส. แจ้ เป็นการทำร้ายร่างกายผู้ตาย และมีการต่อสู้ รวมถึงมีปากเสียงกันบนรถ โดยมีบางช่วงที่ผู้ต้องหามีความคิดที่จะปล่อยผู้ตายลงจากรถ แต่ผู้ตายพูดจาข่มขู่ และผู้ต้องหาเกิดความกลัว ทำให้มีการปิดปากปิดจมูกอย่างรุนแรง และมีการใช้ถุงพลาสติกคลุมหัวผู้ตาย ไม่ใช่พฤติการณ์ของการฆ่าผู้อื่นโดยไตร่ตรองไว้ก่อน แต่เป็นการฆ่าโดยเจตนา จึงลงโทษจำคุกตลอดชีวิต น.ส. เปรี้ยว และ น.ส. เอิร์น แต่ผู้ต้องหาให้การรับสารภาพ จึงลดโทษให้ 1 ใน 3 คงจำคุก 34 ปี 6 เดือน ส่วน น.ส. แจ้ จำคุก 33 ปี 9 เดือน
ส่วนนายวศิน ศาลพิเคราะห์แล้วเห็นว่าไม่มีพยานมาเบิกความถึงพฤติการณ์ในการร่วมกันฆ่า และไม่ปรากฏว่านายวศินรู้จักกับผู้ตาย หรือวางแผนร่วมกันผู้ต้องหาทั้งสามคน แต่พฤติการณ์ที่เป็นผู้ขับขี้รถและไปซื้อปูนเป็นการช่วยเหลือหรือสนับสนุนในการฆ่าผู้ตาย ศาลจึงพิพากษาจำคุกในวศิน 33 ปี 4 เดือน แต่ผู้ต้องหารให้การรับสารภาพ จึงลดโทษให้ 1 ใน 3 คงจำคุก 23 ปี 4 เดือน 20 วัน
ขณะที่ น.ส. เบนซ์ ศาลพิพากษาจำคุก 2 ปี แต่จำเลยให้การรับสารภาพ จึงลดโทษให้เหลือจำคุก 1 ปี พร้อมกันนี้ ศาลได้สั่งให้จำเลยชดใช้ค่าเสียหายแก่ครอบครัวผู้เสียชีวิตเป็นเงิน 1.07 ล้านบาท
หลังฟังคำพิพากษา นายนพดล สีดาทัน ทนายความฝ่ายโจทก์ กล่าวว่า ฝ่ายโจทก์จะขอยื่นอุทธรณ์ต่อไป เพราะผู้ต้องการควรได้รับโทษหนักกว่านี้ เนื่องจากเป็นขบวนการ และเห็นว่าเงินที่ศาลสั่งให้น้อยเกินไป
ด้านนายอมรพงษ์ จันทร์กวี ทนายความของ น.ส. เปรี้ยว กล่าวว่า ทีมทนายรู้สึกพอใจในคำพิพากษาของศาล เพราะที่ผ่านมา น.ส. เปรี้ยวยืนยันว่า ไม่มีการวางแผนฆ่าน้องแอ๋ม และไม่ได้เตรียมมีดมาฆ่า จึงไม่ใช่การร่วมกันฆ่าโดยไตร่ตรองไว้ก่อน
"สันธนะ" อ่วม เจอหมายจับ 8 หมายคดีกรรโชกทรัพย์ ลุ้นได้ประกันตัวหรือไม่!
ความคืบหน้ากรณีนำกำลังตรวจค้นตลาดใหม่ดอนเมือง หลังได้รับร้องเรียนว่าเป็นแหล่งขายเครื่องสำอางและอาหารเสริมไม่ได้มาตรฐาน โดยมีการตรวจหลายวันติดต่อกัน และยึดของกลางไปตรวจสอบจำนวนมาก เพื่อดำเนินคดีกับผู้เกี่ยวข้องต่อไป อย่างไรก็ตาม ระหว่างตำรวจเข้าตรวจค้นตลาด ฯ พ.ต.ท. สันธนะ ประยูรรัตน์ อดีตรองผู้กำกับการตำรวจสันติบาล ซึ่งระบุว่าตนเองเป็นที่ปรึกษาบริษัท พัฒนาตลาดใหม่ดอนเมือง ไม่พอใจการตรวจค้น จึงได้ออกมาโวยวายด้วยความเกี้ยวกราด ตำรวจจึงเตรียมดำเนินคดีฐานดูหมิ่นเจ้าพนักงานขณะปฏิบัติหน้าที่
ทั้งนี้ พล ต. อ. วิระชัย ทรงเมตตา รองผู้บัญชาการตำรวจแห่งชาติ เผยว่า พื้นที่ตลาดใหม่ดอนเมืองมีทั้งหมด 18 ไร่ โดยบริษัทพัฒนาตลาดใหม่ดอนเมือง จ่ายค่าเช่าให้กรมธนารักษ์ 63,000 บาทต่อเดือน แต่มีการสร้างอาคารคร่อมถนนสาธารณะ และยังนำทางสาธารณะมาจัดสรรเป็นล็อกประมาณ 50 ล็อก เก็บค่าเช่า ถือเป็นผู้บุกรุกที่สาธารณะและแสวงหาผลประโยชน์อันเป็นความผิดตาม พ.ร.บ. ป้องกันและปราบปรามการฟอกเงิน เจ้าหน้าที่ ปปง. จะดำเนินการต่อไป และอาคารที่ก่อสร้างรุกล้ำแนวเขตถนน ต้องรื้อ ทางเขตดอนเมืองจะแจ้งความดำเนินคดีต่อไป
เป็นที่น่าสังเกตว่า มีแม่ค้าในตลาดใหม่ดอนเมืองบางรายยอมรับว่า สินค้าที่วางขายในตลาด ฯ แทบทุกร้าน ไม่มีสินค้าถูกกฎหมาย 100% พร้อมยอมรับด้วยว่า ทุกเดือน นอกจากค่าเช่าแล้ว ยังต้องจ่ายส่วย จ่ายค่าคุ้มครอง เพื่อไม่ให้โดนตรวจค้นหรือจับกุมด้วย
ด้าน พ.ต.ท. สันธนะ ปฏิเสธว่าไม่ได้เรียกค่าคุ้มครองผู้ค้าในตลาดใหม่ดอนเมือง โดยนำใบเสร็จรับเงินให้ผู้สื่อข่าวดูพร้อมระบุว่า เป็นใบยินยอมจ่ายค่าสาธารณูปโภค จ่ายขั้นต่ำเดือนละ 500 บาท "อย่ากล่าวหาว่าผมเป็นมาเฟียเก็บค่าคุ้มครองเลยครับ เขายินดีจ่าย ที่จ่ายไปมีใบเสร็จ เอาเงินเพื่อไปเป็นส่วนกลางกวาดถนน เก็บขยะ ล้างห้องน้ำ ช่วยยกระดับหน่อยเถอะครับ มาเฟีย ล้างห้องน้ำหรือครับ"
นอกจากนี้ เมื่อวันที่ 8 พ.ค. พ.ต.ท. สันธนะ ยังออกมาแฉทำนองทวงบุญคุณ พล ต.อ. จันทรทิพย์ ชัยจินดา ผู้บัญชาการตำราจแห่งชาติ หลังโทรศัพท์หา พล ต.อ. จักรทิพย์ โชว์ให้ผู้สื่อข่าวดู แต่ พล ต.อ. จักรทิพย์ ไม่ได้รับสาย "ท่าน ผบ. ตร. สมัยรอง ผบ. ตร. ปี 2558 แล้วกำลังถูกเสนอเป็น ผบ. ตร. คนต่อไป สมัยนั้นท่านกระหน่ำโทรมาหาผม แต่ผมไม่ได้รับสาย และเมื่อผมโทรย้อนกลับไปจึงรู้ว่าเป็นท่าน ท่านยังเรียกชื่อกัน แป๊ะกับพี่ต่อ นัดคุยกันที่สำนักงานของท่าน เพื่อให้ช่วยติดต่อคนคนหนึ่งเพื่อจัดการอะไรบางอย่าง ผมติดต่อให้คุยกัน จากนั้นท่านเป็น ผบ. ตร. ท่านทำงานมานาน 2 ปีเศษ ก็คงเหนื่อย เลยลืมอะไรไปบ้าง จึงทบทวนให้"
พ.ต.ท. สันธนะยังเชื่อด้วยว่า การที่ตำรวจเข้าตรวจค้นตลาดใหม่ดอนเมือง ครั้งนี้เป็นการกลั่นแกล้ง เพราะตนรู้ข้อมูลการทุจริตของคนในรัฐบาล
ด้าน พล อ. ประยุทธ์ จันทร์โอชา นายกรัฐมนตรีและหัวหน้า คสช. กล่าวถึง พ.ต.ท. สันธนะว่า คิดว่าคงไม่ใช่อดีตตำรวจ พฤติกรรมเหล่านี้รับไม่ได้ ตำรวจเองก็รับไม่ได้ และเท่าที่ตรวจสอบ ได้รับรายงานว่า ประวัติไม่ค่อยดีนัก ฉะนั้น อย่าไปขยายความ "กิริยาอาการท่าทางมันไม่ได้ และเห็นว่ามีคดีอยู่ 6-7 คดี ยิ่งพูดอาจยิ่งทำให้คดีมากขึ้น ดูถูกดูหมิ่นเจ้าพนักงาน ดูถูกผู้บัญชาการตำรวจแห่งชาติและองค์การตำรวจ ซึ่งการที่พูดออกไป เดี๋ยวก็จะมาดูถูกผมอีก ส่วนที่อ้างว่ากุมความลับของคนนั้นคนนี้ ให้มาบอก ขอให้ส่งมา ผมจะให้ผู้ที่ถูกกล่าวหาชี้แจงว่า ใช่หรือไม่ใช่ ถ้าไม่ใช่ ก็จะโดนอีก"
หลังนายก ฯ ท้าให้นำหลักฐานไปมอบให้ วันต่อมา 9 พ.ค. พ.ต.ท. สันธนะ จึงเดินทางไปทำเนียบรัฐบาล เพื่อยื่นข้อมูลหลักฐานต่อ พล อ. ประยุทธ์ แต่เมื่อไม่สามารถยื่นต่อนายก ฯ ได้โดยตรง พ.ต.ท. สันธนะ จึงยื่นข้อเสนอขอรถและทหาร 2 คน เพื่อนำตนและผู้ติดตามไปเอาเอกสารการทุจริตที่เก็บไว้ในเซฟเฮาส์ แต่เจ้าหน้าที่ไม่ทำตามคำขอ พ.ต.ท. สันธนะจึงเดินทางกลับ
ทั้งนี้ เมื่อวันที่ 11 พ.ค. ตำรวจได้ขอศาลออกหมายจับ พ.ต.ท. สันธนะ กับพวกอีก 10 คน จำนวน 45 หมายจับ โดยเป็นหมายจับ พ.ต.ท. สันธนะถึง 8 หมายจับ ข้อหากรรโชกทรัพย์ หลัง พ.ต.ท. สันธนะทราบหมายจับจากข่าว จึงได้ประกาศผ่านสื่อขณะพักอยู่ที่บ้านบิดาว่าจะมอบตัวในวันเสาร์ที่ 12 พ.ค. เพื่อเป็นการยืนยันว่าจะไม่หลบหนี
ต่อมา ช่วงเช้า 12 พ.ค. พ.ต.ท. สันธนะ ได้เปิดแถลงที่บ้านพักบิดาก่อนเข้ามอบตัว โดย พ.ต.ท. สันธนะน้ำตาซึมขณะแถลงยืนยันว่าไม่เคยกรรโชกทรัพย์แม่ค้า "ตรงไหนคือความเสียหาย แม่ค้าคนใด ขอประชาชนช่วยประกาศออกไป หากใครเคยถูกผมข่มขู่ กรรโขก รีดเอาทรัพย์เหมือนเจ้าหน้าที่รัฐบาลบางคนทำอยู่ ทุกคนรักครอบครัว จึงขอเอาชีวิตพ่อแม่เป็นเดิมพัน ขอให้ท่านมีอันเป็นไป เหมือนชีวิตผม"
หลังจากนั้น พ.ต.ท. สันธนะ ได้เดินถอดเสื้อออกมาจากบ้านพักของบิดา พร้อมเข้ามอบตัวกับ พ.ต.อ. สุพล ค้ำชู ผกก. สน. โชคชัย ที่นำกำลังเดินทางมาที่บ้านพัก พ.ต.ท. สันธนะ พ.ต.ท. สันธนะ ยังกล่าวด้วยว่า ถูกอำนาจรัฐกระทำโดยมิชอบ และพร้อมที่จะปฏิเสธทุกข้อกล่าวหา และได้ทำลายเอกสารการทุจริตที่จะมอบให้นายกรัฐมนตรีทิ้งไปหมดแล้ว สิทธิเสรีภาพจะถูกจำกัดนับตั้งแต่ก้าวออกจากประตูบ้าน พร้อมกล่าวทิ้งท้ายว่า "ชาติหน้ามีจริง ขอให้เจอกันอีกนะครับ"
พ.ต.ท. สันธนะ ยังระบุด้วยว่า ขณะนี้ที่ห่วงมากคือ ลูกชาย พร้อมกับวอนผู้มีอำนาจในบ้านเมืองว่า อย่าทำอะไรลูกชายตน เพราะไม่ได้เกี่ยวข้องอะไรด้วย
ทั้งนี้ ช่วงบ่ายวันที่ 12 พ.ค. พล ต.อ. รุ่งโรจน์ แสงคร้าม รอง ผบ. ตร. พร้อมด้วย พล ต.อ. วิระชัย ทรงเมตตา รอง ผบ. ตร. และ พล ต.ต. สุรเชษฐ์ หักพาล รองผู้บัญชาการตำรวจท่องเที่ยว เผยหลังสอบปากคำ พ.ต.ท. สันธนะ ว่ายังคงดำเนินคดี 8 หมายจับ ข้อหากรรโชกทรัพย์ ส่วนจะเพิ่มข้อหาซ่องโจรหรือไม่นั้น ต้องขอเวลาสอบพยานหลักฐานว่าเข้าข่ายหรือไม่ ส่วนการยื่นขอประกันตัวของ พ.ต.ท. สันธนะ ทางตำรวจยังตอบไม่ได้ว่าจะคัดค้านหรืออนุญาตให้ประกันตัวหรือไม่ ต้องพิจารณาว่าพฤติกรรมของ พ.ต.ท. สันธนะสุ่มเสี่ยงจะหลบหนีหรือสร้างความเดือดร้อนให้กับพยานหรือเจ้าหน้าที่หรือไม่
ศาลสั่งรื้อ 5 ตลาดคดี 'ป้าทุบรถ' ใน 60 วัน พร้อมเยียวยา
กทม. 16 พ.ค. - ศาลปกครองกลาง ตัดสินให้ 'ป้าทุบรถ' ชนะคดี กทม. ต้องจ่ายค่าสินไหมชดเชยทั้ง 4 คน รวมกว่า 1.47 ล้านบาท พร้อมสั่งรื้อ 5 ตลาดใน 60 วัน นับแต่วันที่คำพิพากษาถึงที่สุด
วันนี้ (16 พ.ค.) เวลา 10.30 น. ที่ศาลปกครองกลาง ถ. แจ้งวัฒนะ องค์คณะแผนกคดีสิ่งแวดล้อม ออกบัลลังก์อ่านคำพิพากษา น.ส. บุญศรี แสงหยกตระการ และสมาชิกครอบครัวแสงหยกตระการ รวม 4 คน ผู้ที่พักอาศัยในหมู่บ้านเสรีวิลลา ย่านสวนหลวง ร. 9 ยื่นฟ้องผู้ว่าราชการกรุงเทพมหานคร (กทม.) ผู้อำนวยการเขตประเวศ, สำนักงานเขต และกทม. เป็นผู้ถูกฟ้องที่ 1-4 กรณี ปล่อยให้เกิดการสร้างตลาด 5 แห่ง ได้แก่ ตลาดสวนหลวง, ตลาดรุ่งวาณิชย์, ตลาดเปิ้ลมาร์เก็ต, ตลาดยิ่งนรา และตลาดร่มเหลือง รอบบ้านพักโดยไม่ชอบด้วยกฎหมาย
องค์คณะตุลาการอ่านคำพิพากษา ว่าการยื่นขอก่อสร้างอาคารและตลาด 5 แห่ง บริเวณข้างบ้านผู้ฟ้องทั้งสี่ในหมู่บ้านเสรีวิลลา และการอนุญาตให้สร้างนั้น ผิดวัตถุประสงค์การจัดสรรที่ดินในโครงการที่ให้ก่อสร้างเพื่อที่พักอาศัยเท่านั้น ไม่ใช่เพื่อการพาณิชย์ และผู้ว่า ฯ กทม. ไม่ได้มีคำสั่งให้รื้อถอนออกไป จึงถือว่าละเลยต่อหน้าที่ตามกฎหมายกำหนดให้ต้องปฏิบัติ ประกอบกับผู้อำนวยการเขตประเวศ ในฐานะเจ้าพนักงานท้องถิ่นตามพระราชบัญญัติการสาธารณสุข พ.ศ. 2535 และพระราชบัญญัติรักษาความสะอาดและความเป็นระเบียบเรียบร้องของบ้านเมือง พ.ศ. 2535 มิได้ดำเนินการตามอำนาจหน้าที่อย่างเคร่งครัดและต่อเนื่องกับตลาดพิพาททั้ง 5 แห่ง ปล่อยปละละเลยให้มีผู้จำหน่ายสินค้าบริเวณหน้าบ้าน น.ส. บุญศรีกับพวก
เมื่อนับเวลาตั้งแต่ปี พ.ศ. 2553 ที่มีการก่อสร้างเพื่อใช้เป็นตลาดแห่งแรกในคดีนี้ จนถึง พ.ศ. 2561 ที่เกิดเหตุการณ์ทุบรถจอดกีดขวางหน้าบ้าน น.ส. บุญศรีกับพวก นับเป็นระยะเวลาประมาณ 7 ปีเศษ ไม่เป็นไปตามหลักการบริหารกิจการบ้านเมืองที่ดี อีกทั้งยังเป็นการกระทำละเมิดสิทธิในความเป็นอยู่ส่วนตัวภายใต้สิ่งแวดล้อมที่ดี ทำให้ น.ส. บุญศรีกับพวกทั้งสี่ได้รับความเดือดร้อน เสียหาย และต้องตกอยู่ในภาวะทนทุกข์ทรมานทางด้านจิตใจมาเป็นระยะเวลานาน ศาลจึงมีคำพิพากษาดังนี้
1. เพิกถอนหนังสือแจ้งความประสงค์จะก่อสร้างอาคารตลาดที่ผู้ว่า ฯ กทม. ออกให้กับผู้ประกอบการตลาดสวนหลวง, ตลาดรุ่งวานิชย์, ตลาดเปิ้ลมาร์เก็ต, ตลาดยิ่งนรา โดยให้มีผลย้อนหลังไปตั้งแต่วันออกใบรับหนังสือแจ้งความประสงค์จะก่อสร้างอาคารแต่ละฉบับดังกล่าว
2. ให้ผู้ว่า ฯ กทม. และ ผอ. เขตประเวศ ดำเนินการให้ผู้ประกอบการรื้ออาคารตลาดรอบบ้าน น.ส. บุญศรี ภายใน 60 วัน นับแต่วันที่คำพิพากษาถึงที่สุด
3. ให้ผู้ว่า ฯ กทม. ผอ. เขตประเวศ และสำนักงานเขตประเวศ ดำเนินการพระราชบัญญัติการสาธารณสุข พ.ศ. 2535 มิให้ผู้หนึ่งผู้ใดก่อเหตุรำคาญ และควบคุมดูแลมิให้มีผู้จำหน่ายสินค้าในที่หรือทางสาธารณะบริเวณหน้าบ้าน น.ส. บุญศรี ภายใน 20 วันนับแต่วันที่คำพิพากษาถึงที่สุด
4. ให้ผู้ว่ากทม. ผอ. เขตประเวศ และสำนักงานเขตประเวศ สอดส่องกวดขันมิให้ผู้ใดจำหน่ายสินค้าบนถนนและทางเท้าบริเวณหน้าบ้านผู้ฟ้องคดีทั้งสี่ภายใน 30 วัน นับแต่วันที่คำพิพากษาถึงที่สุด
5. กทม. ชดใช้ค่าสินไหมทดแทนแก่ น.ส. บุญศรี กับพวก เป็นเงินรายละ 368,400 บาท รวมเป็นเงินทั้งสิ้นจำนวน 1,473,600 บาท พร้อมดอกเบี้ยร้อยละ 7.5 ต่อปี นับตั้งแต่วันที่ 30 ก.ย. 2556 ที่ขอแก้ไขเพิ่มเติมคำฟ้องเป็นต้นไปจนกว่าจะชำระเสร็จ โดยให้ชำระให้แล้วเสร็จภายใน 60 วัน นับแต่วันที่คำพิพากษาถึงที่สุด
6. และให้คำสั่งคุ้มครองชั่วคราวมีผลบังคับใช้อยู่ต่อไปจนกว่าคดีจะมีคำพิพากษาถึงที่สุด
ภายหลังฟังคำพิพากษา น.ส. บุญศรี กล่าวน้ำตาคลอว่า ขอบคุณศาลที่ให้ความเมตตา พอใจกับคำพิพากษาในส่วนค่าเสียหายไม่ยื่นอุทธรณ์ต่อ อยากให้ฝ่าย กทม. พิจารณาเหมาะสมหรือไม่ที่จะอุทธรณ์คดี เนื่องจากความเดือดร้อนที่ได้รับยาวนานมาตลอด 7 ปี เป็นความทุกข์ที่แสนสาหัส หลังจากนี้จะนำคำพิพากษา พร้อมคำสั่งคุ้มครองในวันนี้ไปติดที่หน้าบ้าน ส่วนคดีอาญาทุบรถก็จะนำคำพิพากษาในส่วนนี้ไปยื่นร้องขอความเป็นธรรมต่ออัยการประกอบการพิจารณาสั่งคดี
