2.2 ความมั่นคงแห่งชาติทางด้านเศรษฐกิจ ความมั่นคงทางเศรษฐกิจ หมายถึง ฐานะความเป็นปึกแป่นทางเศรษฐกิจของประเทศ ประเทศที่มีเศรษฐกิจดี ประชาชนนของประเทศต้องมีความอยู่ดีกินดี มีรายได้ดีพอสมควร ผลผลิตของกิจการต่าง ๆ ของประเทศมีการขยายตัวอย่างสม่ำเสมอ รายได้ของรัฐสูงนำไปพัฒนาให้เศรษฐกิจมีความเจริญก้าวหน้าอย่างมีสเถียรภาพ และบังเกิดความเป็นธรรมทางเศรษฐกิจและสังคมแก่ประชาชนโดยถ้วนหน้า มีความเจริญมั่นคง ปัจจัยที่ก่อให้เกิดความมั่นคงทางเศรษฐกิจ ได้แก่
2.2.1 ทรัพยากรธรรมชาติ เช่น ป่าไม้ แร่ธาตุ และแหล่งพลังงาน คือ ทุนโดยธรรมชาติที่ประเทศใดมีมากกว่า และสามารถนำมาเป็นผลผลิตได้ย่อมจะได้เปรียบประเทศที่มีน้อยกว่า
2.2.2 ทรัพยากรมนุษย์ (Human Resources) คือ คุณภาพทางร่างกายและจิตใจของประชากร อันเป็นทรัพยากรที่มีค่าสูงสุดของประเทศ ที่ทรัพยากรอื่นใดมิสามารถจะมาทดแทนได้ เศรษฐกิจจะดีจะต้องพัฒนาคนให้มีคุณภาพ คือ มีความรู้ ความสามารถ มีวินัย ขยัน ประหยัด มานะ ซื่อสัตย์ อดทน ควบคู่กับความเจริญทางเทคโนโลยี จะเห็นได้ว่าประเทศญี่ปุ่นนั้นขาดแคลนทรัพยากรธรรมชาติ จะต้องพึ่งพาจากประเทศอื่น แต่ญี่ปุ่นสามารถเอาชนะธรรมชาติที่เสียเปรียบจนเป็นมหาอำนาจทางเศรษฐกิจได้ เพราะการพัฒนาควบคู่กับพัฒนาเทคโนโลยี
2.2.3 เทคโนโลยี ในยุคปัจจุบันนี้ ความเจริญทางเศรษฐกิจนั้นเป็นผลจากการที่ปัจจัยการผลิตต่าง ๆ ไม่ว่าจะเป็นแรงงาน วัตถุดิบ หรือทุน มีผลผลิตสูงขึ้น ก็เนื่องจากความก้าวหน้าในทางเทคโนโลยีนั่นเอง ความก้าวหน้าทางเทคโนโลยีในการผลิต ผลิตภัณฑ์และบริการใหม่ ๆ ก่อให้เกิดความต้องการและสนองความต้องการ ตลอดจนขยายกิจกรรมทางเศรษฐกิจออกไป ความเจริญและมั่นคงทางเศรษฐกิจ จึงต้องการเทคโนโลยีและการลงทุนควบคู่กันไปเสมอ บรรดาประเทศที่มีความก้าวหน้าทางอุตสาหกรรม และประเทศที่ต้องการพัฒนาให้เป็นประเทศอุตสาหกรรม จึงได้จัดสรรงบประมาณของชาติส่วนหนึ่ง สำหรับการลงทุนเพื่อการพัฒนาเทคโนโลยี การลงทุนดังกล่าวเป็นสิ่งที่สำคัญที่สุด ในการรักษาฐานะการแข่งขันระหว่างประเทศในทุก ๆ ด้าน
2.2.4 นโยบายและการบริหารงานด้านเศรษฐกิจของรัฐที่เข้มแข็ง โดยมีวัตถุประสงค์เพื่อ
- ทำให้อัตราความเจริญก้าวหน้าทางเศรษฐกิจสูงขึ้นทุกปี และสูงกว่าอัตราการเพิ่มขึ้นของพลเมืองโดยมีการกระจายรายได้ และความเจริญให้แผ่กระจายไปทั่วทุกท้องถิ่น ให้รายได้ของประชาชนไม่แตกต่างกันจนเกินไป จำนวนคนว่างงานให้ลดลงและรายได้ที่แท้จริงของประชาชนต่อคนสูงยิ่ง ๆ ขึ้นทุกปี ตลอดจนให้มีการรักษาเสถียรภาพและความมั่นคงทางเศรษฐกิจ (ECONOMIC STABILITY) ของประเทศ ซึ่งขึ้นกับนโยบายทางเศรษฐกิจของรัฐ 5 ประการ คือ
* นโยบายการผลิต หมายถึง นโยบายในการเพิ่มผลผลิตให้พอเพียงแก่ความต้องการภายในประเทศและนอกประเทศ และจัดการให้ผลตอบแทนจากการผลิตได้กระจายไปสู่ปัจจัยแห่งการผลิตต่าง ๆ อย่างเป็นธรรม
* นโยบายการคลัง หมายถึง นโยบายเกี่ยวกับรายได้ รายจ่าย และหนี้สินของรัฐ ตลอดจนการบริหารงานคลัง
* นโยบายการเงิน หมายถึง การกำหนดและควบคุมปริมาณเงินให้พอเหมาะพอดีกับความต้องการทางเศรษฐกิจของประเทศ (คือ ไม่ให้เกิดภาวะเงินเฟ้อหรือเงินฝืด)
* นโยบายการค้าต่างประเทศ หมายถึง นโยบายเกี่ยวกับการส่งออก การนำเข้า ดุลการค้า ดุลการชำระเงิน อัตราการแลกเปลี่ยน และทุนสำรองเงินตราต่างประเทศ
* นโยบายควบคุมภาวะขาดตลาดในประเทศ หมายถึง นโยบายในการจัดระเบียบการดำเนินธุรกิจอันไม่ชอบธรรมแก่นักธุรกิจอื่นและประชาชนทั่วไป
- เสถียรภาพของรัฐบาล และความสงบสุขปลอดภัยจากภยันตรายจากภายในและภายนอกประเทศเป็นปัจจัยสำคัญที่ทำให้นักลงทุนทั้งหลายมีความมั่นใจในการลงทุน การลงทุนจะช่วยให้เศรษฐกิจเติบโต ส่งเสริมให้คนมีอาชีพ มีงานทำ อุตสาหกรรมบางอย่าง เช่น อุตสาหกรรมการท่องเที่ยว นอกจากจะเป็นกิจการที่สามารถนำเงินเข้าประเทศมาแล้ว ยังมีผลให้ธุรกิจและอุตสาหกรรมอื่น ๆ ขยายตัวและเติบโตไปด้วย เช่น ธุรกิจ, โรงแรม, ธุรกิจการนำเที่ยว, สินค้าอุตสาหกรรมต่าง ๆ เช่น เสื้อผ้า และของที่ระลึก ซึ่งจะได้ทั้งเงินตรามาพัฒนาประเทศ และเป็นการเผยแพร่ศิลปะและวัฒนธรรมที่เป็นเอกลักษณ์อันดีงามของชาติ
ความมั่นคงทางเศรษฐกิจ จะทำให้ประเทศชาติสามารถจะจัดสรรการพัฒนาประเทศ เสริมสร้างกองทัพ และกำลังในการป้องกันประเทศให้เข้มแข็ง มีประสิทธิภาพในการป้องกันและปราบปรามศัตรูทั้งภายในและภายนอก เพื่อให้บ้านเมืองสงบสุข ประชาชนมีความเป็นอยู่ที่ดี มีอาชีพมั่นคงต่อไป ทั้งนี้ ภาครัฐและภาคเอกชน จะต้องร่วมมือร่วมใจกันอย่างจริงใจและจริงจัง เพื่อประโยชน์สุขของส่วนรวม
นอกจากนี้แล้ว ความมั่นคงทางด้านเศรษฐกิจสามารถที่จะพิจารณาได้จากรายได้เฉลี่ยต่อบุคคลต่อปีของประชากรทั้งประเทศ (Per Capita)
พิจารณาจากการการจายรายได้ ว่าเป็นในลักษณะที่เป็นธรรมหรือไม่ กล่าวคือความแตกต่างในเรื่องรายได้ของแต่ละบุคคลจะต้องพยายามไม่ให้แตกต่างกันมากนัก เช่น มีบุคคลกลุ่มเล็ก ๆ บางกลุ่มเท่านั้นที่มีรายได้สูง แต่ประชาชนส่วนใหญ่ของประเทศนั้นมีความมั่นคงทางเศรษฐกิจต่ำจะยังถือว่าเป็นประเทศมีความมั่นคงทางเศรษฐกิจไม่ได้
การพิจารณาจากความจำเป็นพื้นฐาน ที่เป็นปัจจัยอย่างหนึ่งในการกำหนดเส้นความยากจน โดยความจำเป็นขั้นพื้นฐานนี้ เป็นระดับขั้นต่ำที่ยอมรับได้ อันได้แก่ อาหาร สุขภาพ อนามัย การศึกษา เครื่องนุ่งห่ม น้ำมัน และการขนส่ง หากครัวเรือนใดไม่สามารถจัดหาสิ่งจำเป็นพื้นฐานนี้ได้เพียงพอสำหรับคนในครอบครัว ก็ถือว่าอยู่ในข่ายความยากจน ซึ่งก็จะส่งผลให้ความมั่นคงทางด้านเศรษฐกิจของประเทศอยู่ในระดับต่ำไปด้วย
การพิจารณาจากมาตรฐานการครองชีพ ก็เป็นอีกปัจจัยในการพิจารณา เป็นการสำรวจถึงสินค้าทุกชนิดที่บุคคลหนึ่ง ๆ บริโภค และกิจกรรมทุกอย่างที่บุคคลนั้นมีส่วนร่วม การวัดมาตรฐานการครองชีพปกติจะวัดจากรายได้หนึ่ง รายจ่ายของครัวเรือน ในขณะที่ในบางครัวเรือนอาจจะมีระดับมาตรฐานการครองชีพต่ำกว่าระดับของรายได้ ทั้งนี้ เกิดจากการตัดสินใจหรือตามใจของครัวเรือนเองในการบริโภค โดยมิใช่มีสาเหตุมาจากการมีรายได้ไม่เพียงพอ ดังนั้น ในการพิจารณาสภาพความยากจนในปัจจุบัน จึงนิยมคำนวณจากค่าใช้จ่ายพื้นฐานของครัวเรือน เพราะมีข้อมูลค่อนข้างถูกต้องแม่นยำกว่า
2.3 ความมั่นคงแห่งชาติทางด้านสังคม - จิตวิทยา สังคมวิทยา (Sociology) เป็นวิชาที่ศึกษาความสัมพันธ์ของมนุษย์ในสังคม โดยธรรมดามนุษย์ที่อยู่ร่วมกันในสังคมย่อมจะต้องมีการติดต่อสัมพันธ์กันอยู่เสมอ และความสัมพันธ์เหล่านี้จะประกอบกันเป็นโครงสร้างของสังคม (Social Structure) ซึ่งจะมีอิทธิพลอย่างมากเหนือพฤติกรรมของบุคคล ดังนั้น สังคมจิตวิทยาจึงมุ่งศึกษาโครงสร้างของสังคม ส่วนจิตวิทยาสังคมนั้นมุ่งศึกษาพฤติกรรมของปัจเจกชนเป็นสำคัญ อย่างไรก็ตาม สังคมวิทยาเป็นเรื่องของนามธรรมจึงเป็นการยากที่จะทำความเข้าใจให้ละเอียด ลึกซึ้ง และต้องอาศัยวิชาแขนงอื่น ๆ ของสังคมศาสตร์ประกอบในการศึกษาชีวิตของสังคม ซึ่งจะช่วยให้ได้คำตอบที่สมบูรณ์ขึ้น
คำว่า "สังคมวิทยา" นี้ บุคคลส่วนมากไม่นิยมเรียกกัน แต่จะเรียกสั้น ๆ ว่า "สังคม" เท่านั้น และนำไปใช้ปฏิบัติกันแพร่หลายอยู่ในปัจจุบัน เช่น นโยบายของรัฐบาลในด้านสังคม สภาพัฒนาเศรษฐกิจและสังคมแห่งชาติ รองนายกรัฐมนตรีด้านสังคม ฯลฯ เป็นต้น สำหรับแนวความคิดทางยุทธศาสตร์เกี่ยวกับความมั่นคงแห่งชาติที่เกี่ยวข้องในปัจจุบันนั้น มักนิยมเรียก "สังคม - จิตวิทยา" เพราะให้ความหมายที่กว้างกว่าคำว่า "สังคมวิทยา" หรือ "สังคม" เพียงอย่างเดียว คือเพิ่มคำว่า "จิตวิทยา" เข้าไปด้วย เพราะศาสตร์ว่าด้วยจิตวิทยานั้นเป็นศาสตร์ที่มีระเบียบและวิธีการค้นคว้าหาความรู้เกี่ยวกับสาเหตุของพฤติกรรมต่าง ๆ ทุกพฤติกรรมที่เกิดขึ้นย่อมต้องมีสาเหตุ จิตวิทยาจึงเป็นเรื่องของการศึกษาความสัมพันธ์ระหว่างจิตใจกับพฤติกรรม
ความมั่นคงแห่งชาติทางด้านสังคม - จิตวิทยา ส่วนมากจะพิจารณาถึงความปลอดภัยในชีวิตและทรัพย์สินของประชาชนโดยทั่วไปได้รับความคุ้มครองเพียงพอ ประชาชนก็จะสามารถดำรงชีวิตอยู่ได้ด้วยความมั่นใจในความปลอดภัยจากอันตราย ปราศจากความตื่นกลัวและความวิตกกังวลต่าง ๆ รัฐใดก็ตามที่สามารถให้ความคุ้มครองแก่ประชาชนของตน ทั้งชีวิตและทรัพย์สินได้อย่างดี รัฐนั้น ๆ ก็จะมีความมั่นคงที่ดีตามไปด้วย นอกจากนั้นความมั่นคงแห่งชาติด้านสังคม-จิตวิทยา ยังจะต้องพิจารณาถึงความเป็นธรรมในสังคม ความเป็นในสังคมนี้ หมายถึง ความเป็นธรรมที่ได้รับจากขบวนการยุติธรรมของรัฐเป็นสำคัญ กล่าวคือ หากประชาชนมีปัญหาขัดแย้งเกิดขึ้น ก็จะได้รับการพิจารณาตามขั้นตอนของขบวนการยุติธรรมแก่เขาได้ โดยไม่มีอิทธิพบจากกลุ่มผลประโยชน์ใด ๆ มาบีบบังคับ
ฉะนั้น ถ้าประชาชนส่วนใหญ่ของประเทศมีความรู้สึกว่า ตนมีความปลอดภัยในชีวิตและทรัพย์สิน และหากเกิดปัญหา ข้อขัดแย้งใด ๆ ขึ้น หรือมีการกระทำในบางสิ่งบางอย่างที่ไม่ชอบด้วยกฎหมายของบ้านเมืองหรือประเพณีอันดีงามของสังคมนั้นแล้ว เขาจะได้รับการพิจารณาด้วยความเป็นธรรม เช่นนี้ก็เรียกได้ว่า สังคมนั้นมีความมั่นคง อนึ่ง ปัญหาของการว่างงานหรือการไม่มีงานทำ นับได้ว่าเป็นปัญหาสำคัญยิ่งในสังคมปัจจุบัน ถึงแม้ว่าจะเป็นปัญหาทางเศรษฐกิจก็ตาม แต่ก็มีผลกระทบต่อสังคมเป็นอย่างยิ่ง เพราะหากมีผู้ว่างงานมากในรัฐใด รัฐนั้นก็ย่อมเกิดความไม่สงบสุขขึ้นอย่างแน่นอน และจะมีผลกระทบต่อความมั่นคงตามไปด้วย ไม่ว่าประเทศนั้นจะเป็นประเทศกำลังพัฒนา หรือประเทศพัฒนาแล้วก็ตาม ฉะนั้น ปัญหาทางเศรษฐกิจจึงมีส่วนสัมพันธ์ และมีผลกระทบต่อสังคม-จิตวิทยาโดยตรง
ความมั่นคงของชาติทางด้านสังคมจิตวิทยา ขึ้นอยู่กับความสัมพันธ์และการผสมผสานกับลักษณะความเข้มแข็งมั่นคงของพลเมืองอันดี มีองค์ประกอบดังนี้
2.3.1 สถาบันที่เป็นองค์คุณแห่งชาติ คือสถาบันชาติ ศาสนา และพระมหากษัตริย์ เป็นสิ่งที่คนไทยทุกคนจะต้องดำรงรักษาและเสริมสร้างให้แข็งแกร่งมั่นคง ประวัติศาสตร์ไทยได้บ่งบอกไว้ชัดเจนว่า ชาติไทยอยู่รอดปลอดภัยตลอดมา เพราะคนไทยยึดมั่นในชาติ ศาสนา และพระมหากษัตริย์
2.3.2 ลักษณะความเข้มแข็ง มั่นคงของพลเมือง อยู่ที่คนในสังคมจะต้องมีคุณภาพ มีสุขภาพ และคุณธรรมที่ดีเป็นพื้นฐาน ประเทศชาติเป็นสังคมใหญ่ จะมั่นคงได้อยู่ที่ผู้บริหารประเทศจะต้องเป็นหลักสำคัญในการสร้างสรรค์ให้ประชาชนมีคุณภาพ สุขภาพ และคุณธรรม และให้ประชาชนได้รับความเป็นธรรม สังคมที่มั่นคงจะต้องดำรงซึ่งเอกลักษณ์ที่ดีของสังคมนั้นไว้อย่างมั่นคงถาวร เอกลักษณ์ของชาติ นอกจากจะเป็นบ่อเกิดแห่งความภาคภูมิใจของคนในชาติแล้ว ยังเป็นจุดร่วมที่ช่วยให้เกิดการประสานความคิด ประสานจิตใจ เกิดความร่วมใจ ซึ่งนำไปสู่ความสามัคคีของปวงชนทั้งหมด นี่เป็นหลักสำคัญในการพัฒนาความเข้มแข็งมั่นคงของพลเมืองให้ผสมผสานและเสริมสร้างความมั่นคงของสถาบันที่เป็นองค์คุณแห่งชาติ
2.3.3 การพัฒนาคุณภาพ
- การศึกษา คือ การสร้างคุณภาพของคน ทำให้คนฉลาดอย่างรอบรู้ เพื่อนำความรู้มาใช้ให้เกิดประโยชน์แก่ตนเองและสังคม นอกจากความรู้ในด้านการประกอบอาชีพแล้ว จำเป็นจะต้องมีความรู้ ความเข้าใจในระบบ การปกครอง ความรู้ต่าง ๆ นั้น ไม่เพียงแต่จะเรียนรู้จากสถาบันการศึกษาเท่านั้น การเรียนรู้จากประสบการณ์ชีวิตเป็นสิ่งที่มีความสำคัญควบคู่กันไป และจะต้องควบคู่ไปกับการเสริมสร้างคนให้ยืนหยัดอย่างภาคภูมิใจด้วยตนเอง มีความเป็นตัวของตัวเอง โดยมีจุดหมายมุ่งไปสู่ชีวิตที่มีอุดมการณ์ เพื่อการได้รับการยอมรับว่าเป็นคนมีคุณค่าในการดำรงชีวิตร่วมกับผู้อื่นในสังคม เป็นต้นว่าการมีมนุษยสัมพันธ์ที่ดี สามารถทำงานร่วมกับผู้อื่นได้อย่างกว้างขวาง และสามารถผลักดันให้งานที่เกี่ยวข้องก้าวไปสู่เป้าหมายได้ มีความรับผิดชอบต่อส่วนรวมและต่อหน้าที่ ทั้งในหน้าที่ของพลเมืองดีและหน้าที่การงาน มีความเป็นผู้นำที่ดี มีความสุขุมรอบคอบในการพิจารณาปัญหาต่าง ๆ มองปัญหาได้กว้างกว่าเพียงการมองจากมุมมองของตน สามารถยืนยันอยู่ได้อย่างมั่นคงท่ามกลางปัญหาทั้งหลาย และสามารถตัดสินใจได้อย่างลึกซึ้งถูกต้อง
- การปลูกฝังและสร้างเสริมให้มีระเบียบวินัยและเคารพกฎหมาย ในการดำรงชีวิตของคนเรา ทั้งในด้านความเป็นอยู่และในด้านการงานนั้น ย่อมต้องเกี่ยวข้องสัมพันธ์กับผู้อื่นอยู่เสมอ การมีระเบียบวินัยจึงนับว่าเป็นสิ่งสำคัญและจำเป็นแก่ชีวิตประจำวันของคนเรา ซึ่งส่งผลสะท้อนไปสู่สังคมโดยส่วนรวมได้ การทำงาน การประพฤติใดก็ตาม ถ้าอยู่ในระบบแบบแผนที่ดีงาม ก็จะส่งผลในทางที่เป็นคุณ ทุกอย่างจะดำเนินไปด้วยดี มีความรวดเร็ว ไม่สับสน ทำให้เกิดความน่าดู น่าชม และเป็นการยุติธรรมต่อคนทั่วไป ตัวอย่างที่เห็นชัดได้แก่การใช้รถ ใช้ถนน ถ้าผู้ขับขี่ยานพาหนะเคารพกฎจราจร ขับรถด้วยความระมัดระวัง ไม่ขับขี่ด้วยความประมาท ใช้อัตราคามเร็วสูง และแซงกัน ผู้ใช้ทางข้ามถนนในทางข้ามที่กำหนดไว้ไม่พรวดพราดวิ่งข้ามในขณะที่รถกำลังวิ่งมา ปัญหาที่เป็นอันตรายแก่ชีวิตและทรัพย์สิน และปัญหาการจราจรติดขัด อันส่งผลกระทบกระเทือนต่อการเดินทาง ต่อธุรกิจการของผู้อื่น ก็จะไม่มีการมีระเบียบวินัยและเคารพต่อกฎหมาย จะบังเกิดผลที่เป็นคุณต่อตนเองและสังคม ความไม่มีวินัยจะเกิดผลในทางตรงกันข้าม คือ ความสับสนวุ่นวาย ความบาดหมาง ไร้ความสามัคคี และเกิดอันตรายต่อชีวิตและทรัพย์สินได้
- ความรับผิดชอบ สิ่งหนึ่งที่เป็นคุณค่าของคนเราคือความรับผิดชอบที่จะต้องมีต่อตนเอง ต่อครอบครัว ต่อสังคมและประเทศชาติ ความรับผิดชอบต่อครอบครัวจะนำให้คนประพฤติในทางที่จะนำความสุข ความเป็นปึกแผ่น ความสุข และความมีหน้ามีตามาสู่ครอบครัว ความรับผิดชอบต่อการทำงานย่อมจะทำให้การงานลุล่วงอย่างมีประสิทธิภาพ จะส่งผลให้ตนเองและหน่วยงานนั้น ๆ มีความเจริญก้าวหน้า ประเทศชาติจะเจริญก้าวหน้ามั่นคง ทุกฝ่ายทุกคนในชาติต้องมีจิตสำนึกในความรับผิดชอบร่วมกันอย่างถ้วนหน้า
2.3.4 สุขภาพ การพัฒนาสุขภาพพลานามัย เพื่อพัฒนาให้คนเป็นทรัพยากรที่มีคุณค่าต่อสังคม เป็นสิ่งที่จำเป็นอย่างยิ่ง คนเราจะต้องมีสุขภาพพลานามัย และสุขภาพจิตที่สมบูรณ์ เพื่อการทำงานหรือการปฏิบัติภารกิจ ดำเนินไปอย่างมีประสิทธิภาพ การบริการทางด้านสาธารณสุขจึงเป็นสิ่งจำเป็น เช่น ให้การศึกษาแก่
ประชาชนในเรื่องการระวังสุขภาพ การป้องกันตนเองจากโรคภัยไข้เจ็บ ให้การป้องกันและการรักษาโรค วางมาตรการเกี่ยวกับการอุปโภคและบริโภคที่ปลอดภัย เช่น ด้านโภชนาการ, สุขาภิบาล, การวางแผนครอบครัว ฯลฯ
โรคภัยไข้เจ็บ เมื่อเกิดขึ้นแล้วไม่เพียงแต่จะร่างกายอ่อนแอ ขวัญและกำลังใจ ตลอดจนสมรรถภาพในการทำงานย่อมจะเสื่อมลงเท่านั้น แต่จะกระทบกระเทือนต่อภาวะเศรษฐกิจในครัวเรือนด้วย ถ้าประชาชนอ่อนแอ เศรษฐกิจทรุด ประเทศชาติย่อมจะทรุดตามด้วยโดยมิต้องสงสัย
