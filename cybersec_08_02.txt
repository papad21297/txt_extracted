2. การโจมตี
การโจมตี หมายถึง กิจกรรมต่าง ๆ ที่กระทำขึ้นต่อช่องโหว่ของทรัพยากรสารสนเทศ เพื่อทำลายความมั่นคงปลอดภัยของทรัพยากรนั้น ๆ ตลอดจนทรัพยากรอื่น ๆ ที่เกี่ยวข้องกับการโจมตีแตกต่างจากภัยคุกคามในมุมมองที่ว่าภัยคุกคามนั้นจะมีอยู่เสมอนับตั้งแต่องค์กรใช้งานทรัพยากรสารสนเทศ เช่น ภัยคุกคามที่เกี่ยวข้องกับฝนฟ้าคะนองจะเกิดขึ้นก็ต่อเมื่อมีพายุฝนจำนวนมาก แต่ว่าการโจมตีและผลเสียหารที่เกิดขึ้นจากฝนฟ้าคะนองจะเกิดขึ้นก็ต่อเมื่อเกิดฟ้าผ่าทรัพยากรที่เกี่ยวข้องจริง ๆ เป็นต้น ในที่นี้จะกล่าวถึงการโจมตีหลัก ๆ ดังต่อไปนี้
2.1 มัลแวร์ (malware) หมายถึง การโจมตีที่เกิดขึ้น อันเป็นผลจากซอฟต์แวร์ที่ถูกพัฒนาขึ้นเพื่อทำลายความมั่นคงปลอดภัยของระบบคอมพิวเตอร์ เช่น ไวรัสคอมพิวเตอร์ หนอนอินเทอร์เน็ต โทรจัน หรือซอฟต์แวร์เรียกค่าไถ่ต่าง ๆ โดยซอฟต์แวร์เหล่านั้นมักมีความสามารถในการดักรับ ทำลาย ขโมย หรือจำกัดการเข้าถึงทรัพยากรสารสนเทศของผู้มีสิทธิ์ใช้งาน
2.2 โฮกซ์ (hoax) หมายถึง การโจมตีต่อทรัพยากรสารสนเทศ โดยการหลอกผู้ใช้งานว่าซอฟต์แวร์นั้น ๆ สามารถกำจัดมัลแวร์ต่าง ๆ ได้ แต่ในความจริงแล้วซอฟต์แวร์นั้นถูกพัฒนาขึ้นโดยมีการซ่อนการทำงานพิเศษที่ถูกออกแบบมาให้ทำงานอย่างใดอย่างหนึ่ง เช่น การดักรับข้อมูลจากคีย์บอร์ด ส่งผลต่อความมั่นคงปลอดภัยของทรัพยากรของเป้าหมาย ผู้ใช้งานอาจติดตั้งและแจกจ่ายซอฟต์แวร์นั้นให้กับเพื่อนร่วมงานอื่น ๆ ทำให้เกิดการแพร่กระจายมากขึ้น เป็นต้น
2.3 แบคดอร์ (backdoor) นิยมเรียนอีกอย่างหนึ่งว่าประตูลับ โดยมีลักษณะเฉพาะเป็นซอฟต์แวร์ที่ผู้พัฒนาซอฟต์แวร์พัฒนาไว้เพื่อบริหารจัดการซอฟต์แวร์ระหว่างการพัฒนา สำหรับแก้ปัญหาที่เกิดขึ้นจากที่บ้านโดยไม่มีผู้อื่นล่วงรู้ ซึ่งอาจเป็นช่องทางที่ถูกใช้ในการโจรกรรมหรือทำลายข้อมูลที่สำคัญขององค์กร นอกจากนี้ยังหมายรวมถึงการติดตั้งซอฟต์แวร์ที่ทำหน้าที่รองรับการเชื่อมต่อจากผู้ไม่ประสงค์ดี เมื่อระบบถูกโจมตีสำเร็จโดยซอฟต์แวร์ดังกล่าว ทำให้ผู้ไม่ประสงค์ดีสามารถเข้าถึงระบบได้โดยไม่จำเป็นต้องดำเนินการโจมตีอีกครั้ง แบคดอร์บางชนิดถูกออกแบบให้ทำงานในระดับฮาร์ดแวร์โดยมีวัตถุประสงค์หลักในการดักรับข้อมูลสำคัญ เช่น กุญแจรหัสลับ แล้วส่งข้อมูลนั้นไปยังผู้ไม่ประสงค์ดี
2.4 การแคร็กรหัสผ่าน (password crack) หมายถึง การดำเนินการวิศวกรรมย้อนกลับ เพื่อคำนวณรหัสผ่านที่ใช้ในการพิสูจน์ตัวจริง ผู้ไม่ประสงค์ดีนิยมวิเคราะห์รหัสสำหรับเข้าใช้งานระบบด้วยเทคนิคการวิเคราะห์ไฟล์ฐานข้อมูลผู้ใช้งาน ซึ่งนิยมเรียกว่า SAM (Security Account Manager) ที่ถูกจัดเก็บในระบบซึ่งจัดเก็บข้อมูลรหัสในรูปของแฮช
2.5 บรูทฟอร์ซ (brute force) หมายถึง การโจมตีด้วยการคาดเดารหัสผ่านที่เป็นไปได้เข้าสู่บริการที่ต้องโจมตี โดยการใช้ชื่อผู้ใช้พื้นฐานของระบบหรือชื่อผู้ใช้ที่ตกเป็นเป้าหมายของการโจมตีผ่านฐานข้อมูลรหัสผ่าน ซึ่งนิยมเรียกว่าดิคชันนารี (dictionary) ซึ่งจัดเก็บรหัสผ่านที่ผู้ใช้งานนิยมเลือกใช้
2.6 การทำให้ระบบปฏิเสธการให้บริการ (Denial of Service; DoS) หมายถึง การโจมตีต่อระบบ โดยมุ่งหวังผลทำให้ระบบนั้นไม่สามารถใช้การได้ เทคนิคการโจมตีเพื่อหวังผลดังกล่าว อาจแบ่งแยกได้หลายระดับ เช่น การโจมตีแบบปิงออฟเดธ (ping of death) ซึ่งเป็นการโจมตีหวังผลโจมตีต่อเป้าหมาย ด้วยการส่งข้อมูลไอซีเอ็มพีแพ็คเก็ตขนาดใหญ่ไปยังเครื่องเป้าหมาย หากแฮกเกอร์โจมตีด้วยเทคนิคนี้ต่อเครื่องเป้าหมายที่มีช่องโหว่นี้ จะส่งผลให้เครื่องเป้าหมายไม่สามารถใช้งานเครือข่ายได้ นอกจากนี้ยังมีเทคนิคการโจมตีอื่น ๆ เช่น การโจมตีต่อระบบงานเว็บ (web application) ด้วยการส่งข้อมูลที่เมื่อระบบงานประมวลผลแล้วเกิดข้อผิดพลาดอย่างร้ายแรง ไม่สามารถทำงานต่อไปได้ ส่งผลให้ผู้ใช้ที่มีสิทธิ์ใช้งานอื่น ๆ ไม่สามารถเข้าใช้งานระบบได้ เป็นต้น
2.7 สปูฟฟิง (spoofing) หมายถึง การปลอมแปลงเป็นบุคคลหรือสิ่งอื่น ๆ โดยทำให้เชื่อว่าเป้าหมายกำลังปฏิสัมพันธ์กับบุคคลหรือสิ่งอื่น ๆ นั้นจริง ๆ เช่น เทคนิคการโจมตีแบบไอพีสปูฟฟิง (IP spoofing) จะหมายถึงการโจมตีที่ผู้โจมตีทำการปลอมแปลงไอพีแพ็กเกตเฮดเดอร์ให้เสมือนกับว่าได้รับอนุญาตให้เข้าใช้งานทรัพยากรบนเครือข่าย เทคนิคการโจมตีที่เกี่ยวข้องกับการปลอมแปลงอื่น ๆ เช่น การโจมตีโดยการปลอมแปลงข้อมูลกับบริการสอบถามโดเมน (DNS spoofing) โดยมีรายงานการโจมตีต่อช่องโหว่ของโมเด็มระบบเอดีเอสแอลบางรุ่นที่เมือโจมตีสำเร็จจะอนุญาตให้ผู้ไม่ประสงค์ดีสามารถกำหนดไอพีแอดเดรสของโดเมนเนมเซิร์ฟเวอร์เป็นไอพีแอดเดรสที่ผู้ไม่ประสงค์ดีสร้างไว้ เมื่อเครื่องที่เชื่อมต่อกับโมเด็มนั้นสอบถามหมายเลขไอพีแอดเดรส ก็จะได้รับไอพีแอดเดรสที่ถูกกำหนดขึ้นโดยผู้ไม่ประสงค์ดี และเพิ่มโอกาสให้เหยื่อสูญเสียข้อมูลพิสูจน์ตัวจริงแก่ผู้ไม่ประสงค์ดี เป็นต้น
2.8 การโจมตีแบบคนกลาง (man-in-the-middle) หมายถึง การโจมตีที่เกิดขึ้นเมื่อผู้ไม่ประสงค์ดีทำการดักรับข้อมูลบนเครือข่ายที่ทำการเปลี่ยนแปลงข้อมูลนั้น จากนั้นจึงส่งข้อมูลที่เปลี่ยนแปลงดังกล่าวไปยังปลายทาง จะเห็นว่าการโจมตีลักษณะนี้จะเกี่ยวข้องกับการปลอมแปลง และควบคุมเส้นทางการเดินทางของข้อมูล ให้มีการไหลผ่านผู้ไม่ประสงค์ดี หากเปรียบเทียบจะคล้ายคลึงวรรณคดีไทยเกี่ยวกับฤๅษีแปลงสาร ที่ผู้ไม่ประสงค์ดีจะดักรับ เข้าถึงและเปลี่ยนแปลงข้อมูลก่อนที่จะส่งไปยังปลายทาง เป็นต้น การลดผลสำเร็จของการโจมตีแบบคนกลางสามารถกระทำได้โดยใช้โครงสร้างพื้นฐานกุญแจสาธารณา (public key infrastructure) ซึ่งหากผู้ใช้งานมีความตระหนักรู้ถึงวิธีการใช้งานอย่างถูกต้องจะสามารถป้องกันการโจมตีลักษณะนี้ได้เป็นอย่างดี
2.9 สแปม (spam) หมายถึง ลักษณะการได้รับข้อมูลที่ผู้รับไม่ต้องการ เช่น การได้รับจดหมายอิเล็กทรอนิกส์หรือข้อความสั้น (Short Message Service; SMS) ต่าง ๆ โดยที่ผู้ใช้งานไม่ได้ต้องการรับทราบข้อมูล ซึ่งอาจสร้างความรำคาญใจให้กับผู้ใช้งาน หรือในบางกรณีอาจทำให้เกิดการใช้ช่องสัญญาณการสื่อสารมากผิดปกติ เป็นต้น
2.10 การดักรับ/ดักฟัง (sniffing) หมายถึง การโจมตีโดยการดักรับ หรือดักฟังข้อมูลที่รับส่งกัน โดยไม่ได้รับสิทธิ์ โดยมุ่งหวังการเปิดเผย และแปลความหมายข้อมูลเหล่านั้น ทั้งนี้ การดักรับหรือดักฟัง สามารถกระทำได้ทั้งในเครือข่ายแบบใช้สัญญาณ เช่น อีเธอร์เน็ต (ethernet) สายใยแก้วนำแสง หรือ เครือข่าวไร้สายอื่น ๆ เช่น เครือข่ายไร้สายเฉพาะบริเวณที่สร้างขึ้นบนโทรศัพท์โดยไม่มีการกำหนดให้มีการเข้ารหัสข้อมูล เป็นต้น
2.11 วิศวกรรมทางสังคม (social engineering) หมายถึง การโจมตีโดยใช้ทักษะที่เกี่ยวข้องกับการเข้าสังคมในการโจมตีต่อเป้าหมาย เพื่อให้ได้มาซึ่งข้อมูลที่ใช้พิสูจน์ตัวจริง หรือข้อมูลที่สำคัญอื่น ๆ เพื่อใช้ในการพิสูจน์ตัวจริงและได้รับสิทธิ์ในการเข้าใช้งานในระบบ เช่น การโทรศัพท์โดยเลียนเสียงเป้าหมาย หรือการปลอมแปลงเป็นผู้บังคับบัญชาของเหยื่อ เพื่อสอบถามข้อมูลที่ต้องการ ตลอดจนการล่อลวงให้เป้าหมายเข้าใจผิด แล้วกระทำการอย่างใดอย่างหนึ่ง เพื่อให้บรรลุเป้าหมายของผู้โจมตี เช่น การหลอกให้เหยื่อโอนเงินผ่านตู้เอทีเอ็ม โดยทำทีเป็นพนักงานของธนาคาร ซึ่งจะสนทนากับเหยื่อโดยล่อลวงให้กระทกโดยขาดความตระหนักรู้ เทคนิคการโจมตีที่เกี่ยวข้องกับวิศวกรรมทางสังคมที่สำคัญ ได้แก่ การโจมตีแบบฟิชชิง ซึ่งมีลักษณะการโจมตีโดยการส่งจดหมายอิเล็กทรอนิกส์หาเหยื่อ โดยมีเนื้อหาที่ทำให้เหยื่อกระทำการที่ผู้ไม่ประสงค์ดีต้องการ เช่น แจ้งเตือนว่าบัญชีผู้ใช้งานของเหยื่อถูกโจมตีเหยื่อเข้าไปแก้ไขข้อมูล โดยการล่อลวงไปยังเว็บไซต์ปลอมที่มีลักษณะคล้ายคลึงกับเว็บไซต์ของผู้ให้บริการจริง ๆ เป็นต้น
2.12 ฟาร์มมิง (pharming) หมายถึง การโจมตีโดยการควบคุมเส้นทางการส่งข้อมูลของผู้ใช้งานไปยังเป้าหมายหลอก โดยมีวัตถุประสงค์หลักในการได้มาซึ่งข้อมูลที่ใช้ในการพิสูจน์ตัวจริงต่อบริการต่าง ๆ โดยปกติการโจมตีลักษณะนี้จะกระทำผ่านโทรจัน หรือการโจมตีบริการสอบถามโดเมน (DNS cache poisoning) โดยเมื่อผู้ใช้งานเรียกใช้งานบริการที่ต้องการ โทรจันจะเปลี่ยนเส้นทางจากปลายทางที่แท้จริงไปยังเว็บไซต์ปลอมที่ถูกสร้างขึ้นมาสำหรับรับข้อมูลพิสูจน์ตัวจริง เป็นต้น
