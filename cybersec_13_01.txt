สถานการณ์ต่างประเทศ
อัพเดทล่าสุด 14 พ.ค. 2561
'มหาธีร์' สาบานตนรับตำแหน่งนายก ฯ มาเลเซีย
นายมหาธีร์ โมฮัมหมัด เข้าพิธีสาบานตนเป็นนายกรัฐมนตรีมาเลเซียแล้ว ทำให้เขากลายเป็นผู้นำประเทศที่มีอายุมากที่สุดในโลก ด้วยวัย 92 ปี
นายมหาธีร์ โมฮัมหมัด เข้าเฝ้า ฯ สมเด็จพระราชาธิบดีโมฮัมเหม็ดที่ 5 เพื่อสาบานตนเป็นนายกรัฐมนตรีคนใหม่แล้ว เมื่อเวลา 21.30 น. วานนี้ตามเวลาท้องถิ่น ซึ่งทำให้เข้ากลายเป็นผู้นำประเทศที่มีอายุมากที่สุดในโลกด้วยวัย 92 ปี
ผลเลือกตั้งทั่วไปครั้งที่ 14 ที่ประกาศเมื่อเช้ามืดวานนี้ กลุ่มแนวร่วมแห่งชาติ หรือบีเอ็น, ได้รับเลือก 79 ที่นั่ง ขณะที่กลุ่ม "ปากาตัน ฮาราปัน" แนวร่วมฝ่ายค้านที่นายมหาธีร์เป็นแกนนำ ได้รับเลือก 113 ที่นั่ง เกินกึ่งหนึ่งของสภา 222 ที่นั่ง ส่งผลให้แนวร่วมพรรครัฐบาลบีเอ็นที่ผูกขาดอำนาจทางการเมืองในมาเลเซียมาตลอด 61 ปี นับตั้งแต่มาเลเซียได้รับเอกราชจากอังกฤษเมื่อปี 2500 ต้องพ่ายแพ้อย่างยับเยิน
นายมหาธีร์เน้นย้ำว่า การลงแข่งการเมืองในครั้งนี้อาจเป็นโอกาสครั้งสุดท้ายที่เขาจะได้ทำหน้าที่บริหารประเทศอย่างในอดีต พร้อมเผยว่าการกลับมาครั้งนี้ เขาไม่ได้จะมาหาทางแก้แค้น เขาไม่ได้จะมาทางแก้แค้น แต่ต้องการฟื้นฟูหลักนิติธรรม
ก่อนหน้านี้ นายกรัฐมนตรีนาจิบ ราซัก ออกมาแถลงข่าวครั้งแรกหลังพ่ายแพ้การเลือกตั้ง โดยกล่าวยอมรับการตัดสินของประชาชน โดยกลุ่มแนวร่วมแห่งชาติจะให้เกียรติหลักการประชาธิปไตยในรัฐสภา
นายมหาธีร์ เคยมีความสำคัญในแนวร่วมพรรครัฐบาลบีเอ็น และเคยดำรงตำแหน่งนายกรัฐมนตรีนานถึง 22 ปี ระหว่างปี 2524 ถึง 2546 รวมทั้งเคยเป็นผู้ให้คำปรึกษาและพี่เลี้ยงทางการเมืองแก่นายนาจิบ แต่ได้ถอนตัวในปี 2559 เพราะขัดแย้งกับนายนาจิบในหลายเรื่อง โดยเฉพาะเรื่องที่นายนาจิบถูกกล่าวหาว่าพัวพันการทุจริต นำเงินจากกองทุนวันเอ็มดีบีของรัฐบาลเข้ากระเป๋าตัวเองเป็นเงินมากกว่า 2 หมื่นล้านบาท ซึ่งข้อกล่าวหานี้มีส่วนสำคัญที่ทำให้คะแนนเสียงของแนวร่วมพรรครัฐบาลลดลงอย่างมาก
ด้านพลเอกประวิตร วงษ์สุวรรณ รองนายกรัฐมนตรีและรัฐมนตีว่าการกระทรวงกลาโหม กล่าวว่านโยบายระหว่างประเทศของไทยไม่เปลี่ยนแปลง แต่ต้องรอดูนโยบายของมาเลเซียอีกครั้ง ซึ่งไม่กังวลและไม่คิดว่าจะมีปัญหา เพราะเชื่อว่าทางมาเลเซียก็ต้องการให้เกิดความสงบ ส่วนนโยบายการพูดคุยเพื่อสันติสุขจังหวัดชายแดนภาคใต้ก็ไม่น่าจะเปลี่ยนแปลง
โดนัลด์ ทรัมป์-คิม จอง อึน นัดหารือที่สิงคโปร์ 12 มิ.ย. นี้
"โดนัลด์ ทรัมป์" และ "คิม จอง อึน" ผู้นำสูงสุดเกาหลีเหนือ มีกำหนดจะหารือครั้งประวัติศาสตร์วันที่ 12 มิถุนายนนี้
ประธานาธิบดีโดนัลด์ ทรัมป์ ของสหรัฐ ฯ ทวีตข้อความวานนี้ ว่าเขาและนายคิม จอง อึน ผู้นำสูงสุด เกาหลีเหนือ จะหารือกันที่สิงคโปร์วันที่ 12 มิถุนายนนี้ พร้อมระบุว่า เขาและนายคิมจะสร้างช่วงเวลาสุดพิเศษเพื่อโลกที่สงบสุข
ขณะเดียวกัน นักโทษสหรัฐ ฯ 3 รายที่ถูกเกาหลีเหนือปล่อยตัวเดินทางถึงสหรัฐ ฯ แล้ววานนี้ เมื่อเวลา 2.42 น. ตามเวลาท้องถิ่น โดยมีประธานาธิบดีทรัมป์ และนางเมลาเนีย ทรัมป์ สตรีหมายเลขหนึ่งต้อนรับนักโทษทั้งสาม
นักโทษทั้งสาม ได้แก่ นายคิม ดอง ชอล, นายคิม ฮัก ซง และนายโทนี คิม นายคิม ดอง ชอล ชายเชื้อสายเกาหลี ที่ได้รับสัญชาติสหรัฐ ฯ แต่กำเนิด กล่าวว่า เขาได้รับการดูแล "หลาย ๆ แบบ" โดยต้องทำงานหนักที่นั่น แต่เมื่อเขาป่วย เขาก็ได้รับการรักษา
ชาวอเมริกันทั้งสามถูกจำคุกในเกาหลีนาน 1-2 ปี โดยการถูกจำคุกครั้งนั้น ถูกมองว่าเป็นเกมการเมืองระหว่างประเทศ ขณะที่ทั้งสามคนจะถูกส่งตัวไปตรวจสุขภาพที่ศูนย์การแพทย์ทหารวอลเตอร์ รีด เป็นอันดับแรก
ขณะเดียวกัน สถานีโทรทัศน์เคอาร์ทีของทางการเกาหลีเหนือ ได้เผยแพร่ภาพการเยือนเกาหลีเหนือของนายไมค์ ปอมปิโอ รัฐมนตรีต่างประเทศสหรัฐ ฯ โดยเขาได้พบปะกับนายคิม จอง อึน ผู้นำสูงสุดเกาหลีเหนือด้วย
สำนักข่าวเอพี รายงานว่า นายปอมปิโอเดินทางไปหารือในประเด็นการประชุมร่วมกันระหว่างนายทรัมป์ เมื่อวันพุธที่ผ่านมา โดยเกาหลีเหนือได้ตอบตกลงข้อเสนอสหรัฐ ฯ ที่ให้ปล่อยตัวนักโทษชาวอเมริกัน 3 ราย
ระทึก! เกิดระเบิดโบสถ์อินโดนีเซียกว่า 3 แห่ง ประชาชนเสียชีวิต-บาดเจ็บอื้อ
เกิดเหตุระเบิด 3 แห่งในอินโดนีเซีย ส่งผลให้มีผู้เสียชีวิตและบาดเจ็บจำนวนมาก วันนี้ (13 พ.ค.) เกิดเหตุระเบิดโบสถ์คริสต์ 3 แห่งที่ตั้งอยู่ที่เมืองสุรบายา เมืองใหญ่อันดับที่ 2 ของอินโดนีเซีย ซึ่งตั้งอยู่ในจังหวัดชวาตะวันออก ส่งผลให้มีผู้เสียชีวิตอย่างน้อย 5 ศพ และบาดเจ็บจำนวนมาก
ทั้งนี้ สถานีวิทยุท้องถิ่น รายงานว่า เหตุการณ์นี้น่าจะเป็นเหตุระเบิดฆ่าตัวตาย โดยเหตุระเบิดทั้งสามแห่งเกิดขึ้นพร้อมกันเมื่อเวลาประมาณ 7.00 น. ที่ผ่านมา ซึ่งได้แก่ โบสถ์ซานตา มารีอา ในย่านงาเกล มาดญา ซึ่งพลผู้เสียชีวิต 2 ศพ โบสถ์เพนตาคอสคัล มีผู้เสียชีวิต 1 ศพ และโบสถ์จีเคไป ดิโพนีโกโร มีผู้เสียชีวิต 2 ศพ อย่างไรก็ตาม มีผู้เผยแพร่ภาพนิ่งและภาพวิดีโอเหตุการณ์รอบโบสถ์ซานตา มารีอาที่แสดงให้เห็นว่ามีผู้บาดเจ็บจำนวนมาก และตำรวจได้เข้าปิดล้อมพื้นที่รอบโบสถ์ โดยสันนิษฐานว่าจุดที่คนร้ายจุดชนวนระเบิดคือบริเวณทางเข้า ด้านโฆษกตำรวจชวาตะวันออกกล่าวว่าขณะนี้กำลังเร่งระบุตัวผู้เสียชีวิต
เตรียมปล่อยตัว 'อันวาร์ อิบราฮิม' วันอังคารนี้
เตรียมปล่อยตัว อันวาร์ อิบราฮิม อดีตแกนนำพรรคฝ่ายค้านมาเลเซีย จากเรือนจำในวันอังคารนี้ พรรคพีเคอาร์ของมาเลเซีย ระบุว่า นายอันวาร์ อิบราฮิม แกนนำพรรค จะได้รับการพระราชทานอภัยโทษและปล่อยตัวออกจากเรือนจำในวันอังคารที่จะถึงนี้ โดยบุตรสายของนายอันวาร์ กล่าวผ่านทางโทรทัศน์ว่า ขณะนี้อยู่ระหว่างการจัดทำเอกสารเรื่องการปล่อยตัวอยู่
ขณะที่นายอันวาร์ วัย 70 ปี ปัจจุบันพักรักษาตัวในโรงพยาบาลเพื่อฟื้นฟูหลังการผ่าตัด ระหว่างถูกคุมขังในข้อหามีเพศสัมพันธ์ทางทวารหนัก โดยก่อนหน้านี้ มหาเธร์ โมฮัมหมัด นายกรัฐมนตรีมาเลเซียคนใหม่เปิดเผยว่า สมเด็จพระราชาธิบดีมูฮัมหมัดที่ 5 ทรงตกลงที่จะพระราชทานอภัยโทษให้นายอันวาร์ อิบราฮิม และจะทำให้ได้รับการปล่อยตัวจากเรือนจำทันทีที่กระบวนการขอพระราชทานอภัยโทษเสร็จสิ้น
ทั้งนี้ มหาเธร์ สัญญาว่าจะขอพระราชทานอภัยโทษให้อันวาร์ทั้งหมด รวมถึงยกเลิกการตัดสิทธิ์ทางการเมือง เปิดทางให้อันวาร์กลับเข้าสู่สนามการเมืองอย่างเต็มตัว
มาเลเซีย ขึ้นบัญชีดำ ห้ามอดีตนายก ฯ นาจิบ ราซัค ออกนอกประเทศ
มาเลเซีย ขึ้นบัญชีดำ ห้ามอดีตนายก ฯ นาจิบ ราซัค และภริยา เดินทางออกนอกประเทศ วันนี้ (12 พ.ค.) นายมุสตาฟาร์ อาลี อธิบดีกรมตรวจคนเข้าเมืองของมาเลเซีย เปิดเผยล่าสุดว่า อดีตนายกรัฐมนตรีนาจิบ ราซัค และนางรอสมาห์ แมนเซอร์ ภริยา ถูกขึ้นบัญชีดำห้ามเดินทางออกนอกประเทศแล้ว ขณะนี้ หลังพรรคแนวร่วมแห่งชาติ หรือ BN พ่ายแพ้การเลือกตั้งให้แก่นายมหาเธร์ โมฮัมหมัด กรมตำรวจคนเข้าเมืองของมาเลเซีย เพิ่งจะขึ้นบัญชีบุคคลทั้งสอง ขณะที่นายนาจิบ ทวีตข้อความระบุว่า เพิ่มจะได้รับแจ้งจากกรมตรวจคนเข้าเมืองว่า เค้าและครอบครัวไม่ได้รับอนุญาตให้เดินทางไปต่างประเทศ จึงขอเคารพการตัดสินใจและจะยังคงอยู่ในประเทศพร้อมกับครอบครัว ทั้งที่วางแผนจะเดินทางไปพักผ่อนในช่วงระยะเวลาสั้น ๆ พร้อมภริยาที่อินโดนีเซีย
การเดินทางเมื่อช่วงเช้า ถูกฝูงชนที่ไม่พอใจสกัดรอดักอยู่ที่สนามบิน "สุบัง" ใกล้กรุงกัวลาลัมเปอร์ ท่ามกลางข่าวลือว่า ทั้งคู่อาจหลบหนีออกนอกประเทศ ขณะที่นายมหาเธร์ นายกรัฐมนตรีคนใหม่ของมาเลเซียประกาศจะเปิดให้มีการสอบสวนข้อกล่าวหาว่า นายนาจิบ มีส่วนเกี่ยวข้องกับการทุจริตในกองทุนอื้อฉาว 'IMDB' ที่โยงใยถึงหลายประเทศ
ด้านแหล่งข่าวตำรวจเปิดเผยกับ นสพ. มาเลย์ เมล ว่านายนาจิบ และภริยา จะไม่เดินทางไปกรุงจาการ์ตา อินโดนีเซียในวันนี้ หลังจากมีฝูงชนประมาณ 100 คน รวมตัวอยู่บริเวณด้านนอกสนามบินเมื่อเวลาประมาณ 09.30 น. เพื่อรออดีตนายกรัฐมนตรีและภริยา เดินทางมาถึง โดยฝูงชนพยายามเข้ารุมล้อมรถยนต์หลายคันที่แล่นผ่าน และต้องการเห็นบุคคลที่อยู่ภายในรถแต่ละคัน โดยใช้ทั้งวิธีทุบหลังคาและพยายามจ้องผ่านหน้าต่างรถ ซึ่งเคลือบฟิล์มดำเข้ม พร้อมขว้างปาก้อนหินและตะโกนถ้อยคำเกลียดภริยาของนายนาจิบ ที่ชอบใช้ชีวิตฟุ้งเฟ้อ หรูหรา แต่คนภายในรถก็พยายามบอกว่า นายนาจิบไม่ได้อยู่ภายในตัวรถ
ก่อนหน้าที่ กระทรวงยุติธรรมสหรัฐ ฯ ฟ้องร้องกองทุน 'IMDB' ที่มีนายนาจิบเป็นผู้ก่อตั้งขึ้น เพื่อยึดทรัพย์มูลค่ากว่า 1,000 ล้านดอลลาร์สหรัฐ ฯ ซึ่งมีบุคคลใกล้ชิดนายนาจิบ รวมถึงเจ้าหน้าที่รัฐร่วมกันยักยอก ขณะที่ธนาคารแห่งชาติสิงคโปร์ สำนักงานตำรวจสิงคโปร์ได้ดำเนินการยึดทรัพย์มูลค่าเกือบ 6,300 ล้านบาท จากกองทุนดังกล่าว หลังจากการตรวจสอบพบว่า เกี่ยวข้องกับการฟอกเงินของนายโลว์ เต็กโฮ นักธุรกิจชาวมาเลเซีย และเป็นเพื่อนใกล้ชิดของครอบครัวนายนาจิบ
