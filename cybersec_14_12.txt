ระดับของนโยบาย
เนื่องจากการดำเนินการเรื่องความมั่นคงแห่งชาติ มีขอบข่ายงานที่กว้างขวาง ผู้ปฏิบัติงานร่วมกันจำนวนมากหลายระดับ มีประเทศที่เกี่ยวข้องหลากหลายประเทศ ต่างระดับความสำคัญกัน วิธีต่อปฏิบัติต่อประเทศต่าง ๆ เครื่องมือที่ใช้กับประเทศต่าง ๆ จะต้องแตกต่างกันด้วย ดังนั้น การกำหนดนโยบายต่อประเทศต่าง ๆ หรือต่อสถานการณ์ต่าง ๆ อาจจะต้องแตกต่างกันไป อย่างไรก็ตาม นโยบายหลักของประเทศจะต้องมีทิศทางเดียวกัน นโยบายความมั่นคงแห่งชาติจึงมีได้หลายระดับ ทั้งระดับสูงที่ต้องกำหนดขึ้นเพื่อเป็นกรอบในการกำหนดยุทธศาสตร์ และเมื่อกำหนดยุทธศาสตร์แล้ว อาจกำหนดนโยบายย่อยหรือนโยบายเฉพาะเรื่อง หรือเฉพาะพื้นที่รองรับยุทธศาสตร์อีกก็ได้
ตัวอย่างการกำหนดนโยบายของสหรัฐ ฯ ในยุคสงครามเย็นยุคประธานาธิบดีเคนเนดี (Kennedy) ซึ่งยังคงยึดนโยบายหลักต่อเนื่องมาตั้งแต่ ค.ศ. ๑๙๔๕ คือการ "จำกัดวงล้อม" (Containment) โดยเคนเนดีได้กำหนดยุทธศาสตร์ "ตอบโต้แบบยืดหยุ่น" (Flexible Response) โดยมีนโยบายรองเป็นกรอบของการปฏิบัติตามยุทธศาสตร์นี้ คือ ตอบโต้คอมมิวนิสต์ทุกระดับของความขัดแย้ง (Responding of the Communist threat across the spectrum of conflict, from insurgency to control nuclear war) ซึ่งส่งผลให้สหรัฐ ฯ เพิ่มกำลังรบตามแบบ เพิ่มขีดความสามารถด้านนิวเคลียร์ไปพร้อมกันด้วย และทำให้สหรัฐ ฯ เข้าสู่สงครามเวียดนามด้วยกำลังรบตามแบบ เพื่อต่อต้านสงครามกองโจร แต่ภายหลังสงครามเวียดนาม แม้สหรัฐ ฯ จะยังคงนโยบายหลักในการ "จำกัดวงล้อม" แต่การ "ตอบโต้แบบยืดหยุ่น" กลับมีนโยบายรองที่จะไม่ "ส่งกำลังทหารเข้าไปแก้ไขข้อขัดแย้งในเอเชียอาคเนย์" แต่ยังคง "ปกป้องยุโรปจากการโจมตีของกลุ่มกติกาสัญญาวอร์ซอ (Warsaw Pact)
ความสัมพันธ์ของนโยบาย ยุทธศาสตร์ และแผน
นโยบายความมั่นคงแห่งชาติ จะถูกกำหนดให้สนองต่อวัตถุประสงค์แห่งชาติ ซึ่งจะทำให้เกิดความมั่นคงแห่งชาติและสนองผลประโยชน์ของชาติอีกทอดหนึ่ง โดยนโยบายจะเป็นกรอบในการกำหนดยุทธศาสตร์ มิให้ยุทธศาสตร์เกินเลยออกไปมากกว่าที่ต้องการ เช่น ถ้านโยบายคามมั่นคงแห่งชาติกำหนดว่าจะ "ยืนอยู่บนขาตนเอง ไม่พึ่งพาชาติอื่น" ยุทธศาสตร์ที่กำหนดขึ้นรองรับวัตถุประสงค์แห่งชาติก็จะต้องใช้วิธีการที่ไม่เอนเอียงไปขอความช่วยเหลือต่างชาติ เมื่อกำหนดยุทธศาสตร์แล้ว การกำหนดแผนเพื่อรองรับอาจจะมีนโยบายรอง เพื่อแยกความแตกต่างในการปฏิบัติระหว่างประเทศอีกก็ได้ เช่น แผนการปฏิบัติต่อประเทศในกลุ่ม ASEAN ย่อมจะต้องแตกต่างจากประเทศนอกกลุ่ม ASEAN นโยบายยุทธศาสตร์และแผน จึงต้องมีความสอดคล้องกันตามลำดับ ดังนั้น อาจจะกล่าวได้ว่า องค์ประกอบของการอยู่รอดของรัฐ มีดังนี้ คือ
1. ต้องมีเสรีภาพ (LIBERTY)
2. ต้องมีความมั่นคงปลอดภัย (SECURITY)
3. ต้องมีความสุขสมบูรณ์ (WEALTH)
นอกจากความหมายของความมั่นคงแห่งชาติดังที่ได้กล่าวไว้เบื้องต้นแล้ว ปัจจุบันยังมีการให้ความหมายของความมั่นคงไว้อีกหลายประการ เช่น
- (COMPREHENSIVE SECURITY) แปลตามความหมายแล้ว หมายความว่าเป็นการมองความมั่นคง ไม่เฉพาะด้านการทหารอย่างเดียว เป็นการมองความมั่นคงในมิติที่กว้างขวาง เริ่มเสนอแนวคิดโดยประเทศญี่ปุ่นยุคหลังสงครามโลกครั้งที่ 2 ที่เป็นประเทศแพ้สงคราม โดยเน้นมองความมั่นคงทางเศรษฐกิจ ปัจจุบันสหรัฐอเมริกามองความมั่นคงในหลายด้าน เช่น ส่งเสริมการค้าเสรี, ส่งเสริมการพัฒนาประชาธิปไตย, ปกป้องสิทธิมนุษยชน, พิทักษ์สิ่งแวดล้อม, ลดการแพร่กระจายอาวุธที่มีอำนาจการทำลายสูง, แก้ปัญหาข้ามชาติซึ่งมีการก่อการร้ายข้ามชาติ และการค้ายาเสพติดข้ามชาติ เป็นต้น
สำหรับประเทศกำลังพัฒนาในเอเชียตะวันออกเฉียงใต้ มีประเทศอินโดนีเซียเสนอแนวคิดทางยุทธศาสตร์ เรื่อง NATIONAL RESILLIENCE หรือการปรับตัวเพื่อการอยู่รอดของชาติในลักษณะการพัฒนาโดยให้ความสมดุลของทุกพลังอำนาจแห่งชาติ ซึ่งไทยก็นำแนวคิดนี้มากำหนดความมั่นคงอย่างกว้างขวาง โดยกำหนดนโยบายความมั่นคงทั่วไป 6 ด้าน ตามลักษณะของพลังอำนาจแห่งชาติดังกล่าวข้างต้นแล้ว
- NATIONAL SECURITY เป็นความมั่นคงแห่งชาติที่มองในองค์รวมที่ชาติวิเคราะห์ว่า กระทบต่อความมั่นคงเป็นส่วนรวมของชาติ ซึ่งเป็นการบริการของชาติ ที่ชาติบังคับให้ทุกคนในชาติต้องบริโภค ใครคนใดคนหนึ่งจะบอกว่าตัวเองไม่ต้องการไม่ได้ แต่ทั้งนี้ รัฐชาติก็ต้องรับผิดชอบต่อความมั่นคงรายบุคคล (INDIVIDUAL SECURITY) หรือสถานการณ์บางกรณีที่บุคคลมีความรู้สึกไม่มั่นคงปลอดภัย เช่น การจัดการดูแลความสงบเรียบร้อยของรัฐต่อสังคม เป็นต้น
- COMMON SECURITY เป็นแนวคิดของโลกในยุคปัจจุบันที่มีมุมมองว่าความมั่นคงนั้น มีความเป็นส่วนรวมของทุกประเทศ เพราะในระบบโลกปัจจุบัน ความไม่มั่นคงในประเทศใดประเทศหนึ่งอาจส่งผลกระทบของความไม่มั่นคงต่อประเทศอื่น ๆ ด้วยก็ได้ ประเทศต่าง ๆ โดยเฉพาะประเทศมหาอำนาจจึงอ้างสิทธิเข้าไปก้าวก่ายแทรกแซงในกิจการภายในของประเทศอื่น ๆ ที่มีวิกฤตการณ์ต่าง ๆ เกิดขึ้น และพิจารณาว่าอาจส่งผลกระทบต่อประเทศอื่น ๆ ด้วย ในการปฏิบัติทางทหาร ประเทศมหาอำนาจจึงใช้การปฏิบัติการที่ไม่ใช่การสงคราม เช่น การปฏิบัติการรักษาสันติภาพ การปฏิบัติการบังคับสันติภาพในประเทศอื่น ๆ ที่มีเหตุการณ์รุนแรงเกิดขึ้น เช่น กรณีคาบสมุทรเกาหลี, กรณีกัมพูชา, กรณียูโกสลาเวีย เป็นต้น หรือใช้มาตรการ SELF-HELP, SHORT OF WAR เพื่อพิทักษ์ผลประโยชน์แห่งชาติที่มีพลังอำนาจทางการทหารสูงกว่า เป็นต้น
- SECURITY DILEMMA คำนี้แปลตามศัพท์มีความหมายว่า อยู่ระหว่างเขาควาย หมายความถึงว่าเป็นสภาวะที่รัฐชาติอยู่ในฐานะที่กลืนไม่เข้าคายไม่ออก จะปฏิบัติก็ไม่ดี ไม่ปฏิบัติก็ไม่ได้ นั่นคือ เมื่อรัฐชาติใดรัฐชาติหนึ่งเกิดพัฒนากองทัพเสริมสร้างระบบอาวุธขึ้น ย่อมทำให้เกิดความรู้สึกไม่ปลอดภัยและคุกคามรัฐชาติอื่น ๆ ทำให้เกิดการแข่งขันการสะสมอาวุธขึ้น เช่น รัฐ ก. พัฒนาอาวุธขึ้นอย่างรวดเร็ว ทำให้รัฐ ข. ที่ตั้งอยู่ใกล้เคียงรู้สึกว่าถูกคุกคามจากรัฐ ก. จึงพัฒนาอาวุธขึ้นเพื่อตอบโต้รัฐ ค. ก็รู้สึกเป็นภัยคุกคามจึงพัฒนาสะสมอาวุธบ้างรัฐ ก. ก็รู้สึกว่ารัฐ ค. มีอาวุธทันสมัยกว่าจะเป็นภัยคุกคามก็เสริมสร้างอาวุธใหม่เป็นลูกโซ่ขึ้น
