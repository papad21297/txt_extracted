หมวด ๓
วิธีการคุ้มครองข้อมูลข่าวสาร
ข้อ ๑๔ การคุ้มครองข้อมูลข่าวสารของสำนักข่าวกรองแห่งชาติมิให้รั่วไหล ให้ปฏิบัติตามระเบียบว่าด้วยการรักษาความลับของทางราชการ พ.ศ. ๒๕๔๔ กฎหมายหรือระเบียบอื่น ๆ ที่เกี่ยวข้องโดยเคร่งครัด
ข้อ ๑๕ ข้อมูลข่าวสารของสำนักข่าวกรองแห่งชาติใด สมควรจะเปิดเผยต่อบุคคลใดหรือไม่นั้น ให้คณะกรรมการพิจารณาโดยยึดหลักกฎหมาย กฎ ระเบียบแบบแผนของทางราชการ และธรรมเนียมปฏิบัติที่เหมาะสม ในฐานะสำนักข่าวกรองแห่งชาติเป็นหน่วยงานด้านความมั่นคงของประเทศ
หมวด ๔
การเปิดเผยข้อมูลข่าวสารส่วนบุคคล
ข้อ ๑๖ อาศัยอำนาจตามความในมาตรา ๒๒ แห่งพระราชบัญญัติข้อมูลข่าวสารของราชการ พ.ศ. ๒๕๔๐ ในกรณีข้อมูลข่าวสารส่วนบุคคลของสำนักข่าวกรองแห่งชาติ เฉพาะข้อมูลข่าวสารที่เกี่ยวกับประวัติ พฤติการณ์บุคคลที่มีการดำเนินงานในลักษณะที่มีผลกระทบต่อผลประโยชน์ของชาติ ความสงบเรียบร้อยของประชาชนและความมั่นคงของชาติ สำนักข่าวกรองแห่งชาติยกเว้นไม่นำบทบัญญัติตามวรรคหนึ่ง (๓) ของมาตรา ๒๓ มาบังคับใช้
หมวด ๕
การให้บริการข้อมูลข่าวสาร
ข้อ ๑๗ ผู้ใดประสงค์จะขอตรวจดูข้อมูลข่าวสารของสำนักข่าวกรองแห่งชาติให้ยื่นคำร้องต่อผู้อำนวยการสำนักข่าวกรองแห่งชาติ ตามแบบคำร้องขอรับข้อมูลข่าวสารของสำนักข่าวกรองแห่งชาติท้ายระเบียบนี้
ข้อ ๑๘ การยื่นคำร้องตามข้อ ๑๗ บุคคลผู้ร้องขอต้องมาติดต่อขอและรับข้อมูลข่าวสารด้วยตนเอง เว้นแต่จะมีกฎ ระเบียบกำหนดไว้เป็นอย่างอื่น
ข้อ ๑๙ ในกรณีที่มีการขอสำเนาข้อมูลข่าวสาร ให้เรียกเก็บค่าธรรมเนียมการขอสำเนาที่มีคำรับรองถูกต้องตามประกาศของคณะกรรมการข้อมูลข่าวสารของราชการ
การรับรองสำเนาข้อมูลข่าวสาร ให้หัวหน้าส่วนราชการระดับสำนักหรือกองเป็นผู้รับรอง โดยลงลายมือชื่อในสำเนาทุกฉบับ ให้ระบุชื่อตัว ชื่อสกุล ตำแหน่งของผู้รับรอง และวัน เดือน ปีที่รับรองด้วย ตัวอักษรบรรจงให้ชัดเจน
ข้อ ๒๐ การให้บริการข้อมูลข่าวสาร ต้องดำเนินการให้แล้วเสร็จโดยเร็ว แต่หากปัญหาใด ๆ ต้องแจ้งให้ผู้อำนวยการสำนักข่าวกรองแห่งชาติทราบทันที
หมาวด ๖
สถานที่บริการข้อมูลข่าวสาร
ข้อ ๒๑ ให้ศูนย์ข้อมูลข่าวสารของสำนักข่าวกรองแห่งชาติเป็นสถานที่ติดต่อสอบถาม และรับคำร้องขอข้อมูลข่าวสาร
ข้อ ๒๒ ให้สำนักมีหน้าที่ดังต่อไปนี้
(๑) แนะนำ กำกับ ดูแลการให้บริการด้านข้อมูลข่าวสาร และการกรอกแบบคำร้องขอข้อมูลข่าวสาร
(๒) ตรวจสอบบัตรประจำตัวของผู้ร้องขอให้ตรงกับการกรอกข้อความในแบบคำร้องขอข้อมูลข่าวสาร
(๓) จัดให้มีแบบคำร้องขอข้อมูลข่าวสารสำหรับบุคคลผู้มาร้องขอบริการข้อมูลข่าวสารและจัดบริการไว้ที่ศูนย์ข้อมูลข่าวสารของสำนักข่าวกรองแห่งชาติ
ประกาศ ณ วันที่ ๒๐ ตุลาคม พ.ศ. ๒๕๕๑
อดุลย์ กอวัฒนา
ผู้อำนวยการสำนักข่าวกรองแห่งชาติ
