2.3.5 คุณธรรม สังคมที่เหนียวแน่นมั่นคงนั้น คนในสังคมนอกจากจะมีความรู้ความสามารถแล้ว จิตใจของคนในสังคมจะต้องหล่อหลอมให้อยู่ในจุดเดียวกัน เพื่อรักษาความภาคภูมิใจในคุณลักษณะอันเป็นเอกลักษณ์ของสังคมนั้น เพื่อการปฏิบัติร่วมกันในการจรรโลงสังคม คนผู้มีความรู้สูงหากขาดความเป็นคนดีมีคุณธรรมแล้ว ความรู้นั้นก็หาได้บังเกิดผลดีมีคุณค่าแต่ประการใดไม่ คนก็จะใช้ความรู้และความสามารถที่เหนือกว่านั้น เบียดเบียนบเอารัดเอาเปรียบและข่มเหงรังแกผู้อื่น และถ้าคนเราขาดจุดหมายสำคัญที่จะร่วมกันผดุงไว้ บรรยากาศก็จะเป็นไปในลักษณะตัวใครตัวมัน ขาดความร่วมมือ ความรัก และความอบอุ่น ถ้าหากส่วนรวมปราศจากบรรยากาศที่ดีแล้ว แล้วแต่ละคนจะหวังที่จะอยู่ในบรรยากาศที่ดีได้อย่างไร สำหรับคุณธรรมที่ส่งเสริมสามัคคีศีลธรรมเพื่อให้เกิดบรรยากาศที่น่าปรารถนา ได้แก่
- การดำรงและส่งเสริมเอกลักษณ์ของชาติ เอกลักษณ์ของชาตินั้น นอกจากเป็นสิ่งที่บ่งชี้ถึงความเป็นชาติ และลักษณะไทยว่าแตกต่างจากชาติอื่นแล้ว ยังมีความสำคัญต่อความอยู่รอด ความมั่นคง และความเจริญก้าวหน้าของชาติไทยอีกด้วย การที่ประเทศไทยซึ่งมีประวัติศาสตร์อันยาวนานชาติหนึ่งในโลก สามารถดำรงความเป็นอิสระ ปกครองประเทศเป็นปึกแห่นมากกว่า 700 ปีมาจนบัดนี้ ก็เนื่องมาจากชาวไทยมีเอกลักษณ์สำคัญ ซึ่งสมเด็จพระบรมวงษ์เธอ กรมพระยาดำรงราชานุภาพ ทรงให้ชื่อว่า "คุณธรรม 3 ประการของชนชาติไทย" คือ ความรักอิสระเสรีประการหนึ่ง ความปราศจากวิหิงสาหรือการไม่เบียดเบียนผู้อื่นประการหนึ่ง และความฉบาดในการประสานประโยชน์อีกประการหนึ่ง
นอกจากเอกลักษณ์สำคัญทั้งสามประการนี้แล้ว เรายังมีเอกลักษณ์สำคัญที่ควรแก่การภาคภูมิใจอีกหลายประการ เช่น ความโอบอ้อมอารี มีน้ำใจเอื้อเฟื้อเผื่อแผ่ มีเมตตากรุณาต่อผู้อื่น โดยเฉพาะผู้ตกทุกข์ได้ยาก ความกตัญญูกตเวทีต่อผู้มีพระคุณอันมีบิดา มารดา บุพการี ครูบาอาจารย์ ประมุขผู้ปกครอง ตลอดจนประเทศชาติ อาทิเช่น ความรัก ความผูกพันอันแน่นแฟ้นของสมาชิกในครอบครัวไทยเหล่านี้ เป็นเอกลักษณ์ของชาติไทยที่เป็นความภาคภูมิใจของคนไทย
อย่างไรก็ตาม สิ่งที่แสดงออกถึงความเป็นไทยหรือเอกลักษณ์ไทย มีทั้งสิ่งที่ดีและไม่ดี คุณธรรมบางอย่างแม้เป็นสิ่งที่ดี แต่ถ้าเราไม่เข้าใจอย่างถ่องแท้และไม่ระมัดระวังในการปฏิบัติแล้ว ก็อาจนำไปสู่เอกลักษณ์ที่ไม่ดีได้ เช่น ความฉลาดในการประสานประโยชน์ อาจนำไปสู่การเอารัดเอาเปรียบผู้อื่น เป็นการคดโกงหรือทุจริต ในทำนองเดียวกัน ความรักความผูกพันระหว่างสมาชิกในครอบครัว ก็อาจทำให้คนเรารักแต่สมาชิกในครอบครัวของตน จนขาดความสามัคคีกับผู้อื่นและขาดความยุติธรรมได้ อีกประการหนึ่ง เอกลักษณ์มิใช่สิ่งที่มั่นคงถาวร แต่อาจเปลี่ยนแปลงได้ตามกาลสมัย เพราะอิทธิพลของสิ่งแวดล้อมและสังคมที่เปลี่ยนแปลไป
ตัวอย่างที่เห็นได้ชัด คือ การที่วัฒนธรรมและเทคโนโลยีของต่างประเทศเข้ามาทำให้ชีวิตความเป็นอยู่ของสังคมไทยค่อย ๆ เปลี่ยนไป เช่น ในเรื่องของความสัมพันธ์ระหว่างสมาชิกในครอบครัว ครูกับศิษย์ เยาวชนกับศาสนา ซึ่งนับวันจะห่างกันยิ่งกว่าที่ได้เคยเป็นมา
โดยที่เอกลักษณ์เป็นสิ่งที่แปรเปลี่ยนได้ จึงจำเป็นที่ชนชายไทยจะได้ช่วยกันอนุรักษ์เอกลักษณ์ที่มีความสำคัญและดีงามอยู่เดิมนั้นให้คงอยู่ต่อไป ขจัดและสกัดกั้นสิ่งที่ไม่เหมาะสมต่าง ๆ ทั้งที่มีอยู่เดิม และจากแหล่งภายนอก ในขณะเดียวกัน ควรส่งเสริมคุณธรรมค่านิยมที่เอื้อต่อการพัฒนา เช่น การพึ่งตัวเองใหมากยิ่งขึ้น ด้วยการกระทำเช่นนี้ ได้ชื่อว่าเป็นการสร้างเอกลักษณ์ของชาติ ซึ่งเป็นงานที่สำคัญมาก เพราะเอกลักษณ์ของชาตินั้น นอกจากจะเป็นบ่อเกิดแห่งความภาคภูมิใจของคนในชาติแล้ว ยังเป็นจุดรวมที่ช่วยให้เกิดการประสานความคิด ประสานจิตใจ ซึ่งจะนำไปสู่ความสามัคคีของปวงชนและความมั่นคงของชาติอีกด้วย
- อุดมการณ์ความสำเร็จของการสร้างความเป็นอันหนึ่งอันเดียวกันในชาติจะแน่นอนขึ้น ถ้ามีการพัฒนาอุดมการณ์ขึ้นมา เป็นแนวทางในการอยู่ร่วมกันในสังคม ความมั่นคงของสังคมขึ้นอยู่กับการยอมรับและยึดมั่นในอุดมการณ์เดียวกันของคนในสังคม ประเทศที่ยิ่งใหญ่ทุกประเทศจะยึดอุดมการณ์อย่างใดอย่างหนึ่งเป็นแนวนำประเทศ ผู้นำและประชาชนของประเทศจะมีความเข้าใจเป็นอย่างดีว่าเป้าประสงค์และผลประโยชน์ของประเทศคืออะไร และจะดำเนินนโยบายและดำเนินการอย่างไร เพื่อบรรลุเป้าหมาย
- ศาสนา ศาสนาเป็นหลักยึดมั่นประจำใจคน สอนให้คนมีจิตใจสงบและประกอบคุณงามความดี คนไทยนั้นมีเสรีภาพในการนับถือศาสนาใด ๆ ก็ได้ จุดเด่นของคนไทยคือผู้ที่นับถือศาสนาต่างกัน สามารถอยู่ร่วมกันได้โดยไม่มีปัญหาขัดแย้งใด ๆ ยามเมื่อชาติมีภัยก็ยังร่วมกันต่อสู้ฟันฝ่าอุปสรรคให้ประเทศชาติรอดพ้นภัยอันตรายมาได้
- วัฒนธรรม วัฒนธรรมหมายถึงความเจริญงอกงาม ความเป็นระเบียบเรียบร้อยทางคุณธรรมและศีลธรรมแต่ละชาติจะมีวัฒนธรรมที่แตกต่างกัน นับแต่การแต่งกาย, ภาษา, ศิลปะการแสดง และสถาปัตยกรรม วัฒนธรรมที่ดีงามเป็นเครื่องบ่งบอกถึงความเจริญงอกงามในด้านของวัตถุ และในด้านจิตใจ นำความภาคภูมิใจ หล่อหลอมจิตใจคนให้เป็นอันหนึ่งเดียวกันในการที่จะดำรงไว้ และทำนุบำรุงสิ่งอันน่าภาคภูมิใจของชาติไว้
- ศีลธรรม การพัฒนาคนของเราทุกวันนี้ ควรจะปูพื้นฐานด้วยศีลธรรมเป็นหลัก สังคมที่ปราศจากศีลธรรมก็เปรียบเสมือนกีฬาที่ปราศจากกติการซึ่งชอบด้วยเหตุผล ย่อมจะมีการทุจริต คดโกงและละเมิดสิทธิของผู้อื่น ศีลธรรมจึงเป็นรากฐานสำคัญของการพัฒนาคน คนที่มีความรู้ความสามารถถ้าขาดคุณธรรม ขาดศีลธรรมเสียแล้ว ย่อมจะใช้สิ่งเหล่านี้เอาเปรียบและเบียดเบียนผู้อื่น สร้างความวุ่นวายแก่สังคมได้ ยิ่งเทคโนโลยีก้าวไกลมากเท่าใด การพัฒนาจิตใจคนให้มีศีลธรรมยิ่งจะมีความจำเป็นมากขึ้น
2.3.6 ความเป็นธรรม คนในสังคมจะต้องได้รับหลักประกันในเสรีภาพและความปลอดภัย ได้รับความยุติธรรม ความเป็นธรรมอย่างเสมมอภาคและเท่าเทียมกันในสิ่งต่าง ๆ เหล่านี้ อาทิเช่น โอกาส มีโอกาสในการศึกษา, ความก้าวหน้าตามความรู้ความสามารถ, การได้รับความคุ้มครองสิทธิเสรีภาพตามขอบเขตกฎหมาย และการได้รับบริการทางสังคมเพื่อเสริมสร้างสุขภาพ คุณภาพ และคุณธรรม
2.4 ความมั่นคงแห่งชาติทางด้านการทหารและป้องกันประเทศ
การที่ประเทศชาติจะมีความมั่นคงทางการทหารเพียงใดนั้น นอกจากจะต้องมีกำลังทหารอาวุธยุทโธปกรณ์ในการป้องกันประเทศ และรักษาความสงบสุขภายในประเทศอย่างเพียงพอแล้ว กำลังทหารและหน่วยถืออาวุธดังกล่าว ยังจะต้องมีคุณภาพ อุดมการณ์ วินัย มีขวัญและกำลังใจสูง รวมทั้งมีความเป็นปึกแผ่น เป็นอันหนึ่งอันเดียวกัน นอกจากนั้นยังจะต้องมีการดำเนินการทางยุทธศาสตร์และยุทธวิธีอย่างเป็นระบบ เพื่อให้สามารถเอาชนะการคุกคามทั้งภายในและภายนอกประเทศได้อีกด้วย
ในยามปกติ กำลังทหารที่มีอยู่ จะมีขีดความสามารถในการป้องกันตนเพียงระดับหนึ่งเท่านั้น ถ้าถูกข้าศึกใช้กำลังเข้ารุกราน ก็จะต้องสามารถทำการต่อสู้ป้องกันให้ได้ และจะต้องทำให้ฝ่ายรุกรานตระหนักว่าฝ่ายรุกรานจะต้องประสบกับการต้านทานอย่างรุนแรง และประสบความเสียหายอย่างหนัก ทั้งยังมั่นใจไม่ได้ว่าจะสามารถเอาชนะได้ ฉะนั้น ฝ่ายรุกรานจึงน่าจะต้องยับยั้งชั่งใจอย่างหนัก และพิจารณาถึงอัตราความเสี่ยงและการสูญเสียที่จะบังเกิดขึ้นก่อนที่จะทำการรุกราน
ค่าใช้จ่ายในการใช้กำลังอำนาจทางการทหาร เพื่อดำเนินการสงครามนั้น นับว่าเป็นค่าใช้จ่ายที่แพงมหาศาลมากในปัจจุบัน เพราะยุทโธปกรณ์สมัยใหม่นั้นค่อนข้างสลับซับซ้อน ต้องอาศัยวิทยาศาสตร์และเทคโนโลยีสูง จึงทำให้มีราคาแพงมาก เกินขีดความสามารถทางเศรษฐกิจของประเทศทั่ว ๆ ไปที่จะรับไว้ได้ ถึงกระนั้น บางประเทศก็จำเป็นต้องตัดสินใจเข้าสู่สงคราม หากเศรษฐกิจไม่อำนวยให้ก็ต้องอาศัยหาวิธีกู้ยืมมาใช้จ่าย
ประเทศมหาอำนาจเอง ก็ได้รับความกระทบกระเทือนทางด้านเศรษฐกิจจากสงคราม หรือการสนับสนุนให้ประเทศอื่นดำเนินสงคราม อย่างที่เรารู้จักกันว่า "สงครามตัวแทน" (Proxy War) ในห้วงสงครามเย็นนั้นก็มีตัวอย่างให้เห็นเด่นชัด ในสงครามเวียดนาม สหรัฐ ฯ ต้องเสียค่าใช้จ่ายประมาณวันละ 63 ล้านเหรียญสหรัฐ ฯ สงครามระหว่างอิรักกับอิหร่านในปี พ.ศ. 2523 ซึ่งใช้เวลานานถึง 10 ปีเศษ เพียงช่วงระยะเวลา 18 เดือน นับตั้งแต่เริ่มต้นสงคราม ประมาณว่าทั้งสองฝ่ายคือคู่สงครามต้องเสียค่าใช้จ่ายถึง 1,000 ล้านเหรียญสหรัฐ ฯ สหภาพโซเวียตที่ต้องล่มสลายไป อันเป็นตัวอย่างอย่างดีของการใช้จ่ายในการดำเนินการสงครามในอัฟกานิสถาน การสนับสนุนค่าใช้จ่ายการดำเนินการทำสงครามในเวียดนาม การสนับสนุนสงครามตัวแทนในยุโรปและซีกโลกอื่น ๆ รวมทั้งการตั้งงบประมาณค่าใช้จ่ายในด้านการป้องกันประเทศให้อยู่ในเกณฑ์สูง ทำให้เกิดผลกระทบต่อฐานะทางเศรษฐกิจของประเทศมาโดยลำดับ จนกระทั่งต้องล่มสลาย และร้องขอความช่วยเหลือจากประเทศโลกเสรีในปัจจุบัน
ประเทศที่กำลังพัฒนาโดยทั่วไป ย่อมมีข้อจำกัดที่จะดำเนินการสงครามเป็นอย่างมาก เพราะฐานะทางเศรษฐกิจไม่อำนวย นอกจากนั้น ยุทโธปกรณ์ที่จะต้องใช้ส่วนใหญ่ก็ไม่สามารถที่จะผลินขึ้นเพื่อใช้เองได้ จำเป็นต้องซื้อจากต่างประเทศ ฉะนั้น แม้จะเกิดความจำเป็นอย่างยิ่งที่จำต้องดำเนินการทำสงคราม หรือไม่สามารถที่จะหลีกเลี่ยงการทำสงครามได้ เพราะถูกการรุกรานจากประเทศอื่นก็จะต้องหาวิธีที่จะยุติสงครามให้ได้โดยเร็วที่สุด เพื่อมิให้ประเทศต้องประสบความหายนะ หรือล่มสลายลงไปในที่สุด
อย่างไรก็ตาม ลักษณะของสงครามในปัจจุบันมีแนวโน้มของการใช้กำลังทหารในอนาคตว่าประเทศคู่สงครามไม่สามารถที่จะเอาชนะฝ่ายตรงข้ามได้โดยเด็ดขาด คำว่าแพ้หรือชนะค่อนข้างไม่มีโอกาสได้นำมาใช้ในการรบปัจจุบัน เมื่อการสู้รบดำเนินไปถึงจุดหนึ่ง และเห็นว่าสามารถบีบบังคับให้อีกฝ่ายหนึ่งปฏิบัติตามความต้องการของฝ่ายที่ได้เปรียบ ก็อาจเสนอให้มีการหยุดรบและหาทางเจรจากัน เพื่อมิให้ฝ่ายที่เสียเปรียบต้องประสบกับความเสียหายอย่างรุนแรง และเพื่อสงวนชีวิตของกำลังฝ่ายตนไว้ โดยใช้มาตรการด้านอื่นเข้าควบคุมและบีบบังคับฝ่ายตรงข้ามให้ยอมจำนน เช่น การปิดล้อมทางเศรษฐกิจ ฯลฯ เป็นต้น ซึ่งเป็นการเสียค่าใช้จ่ายที่น้อยกว่าการเข้าดำเนินสงครามโดยตรง ดังนั้น ประกาศต่าง ๆ จึงพยายามหลีกเลี่ยงการใช้กำลังทหารแก้ไขปัญหา โอกาสที่จะนำกำลังทหารของชาติไปใช้ในการแก้ปัญหาระหว่างประเทศ จึงมีแนวโน้มไปในทางที่ลดน้อยลง เว้นแต่จะเป็นการปฏิบัติไปตามมติของคณะมนตรีความมั่นคงขององค์กรสหประชาชาติเท่านั้น
2.4.1 ภารกิจและหน้าที่ของกองทัพไทย สำหรับกองทัพไทยนั้น มีภารกิจในการป้องกันประเทศ, การรักษาความสงบเรียบร้อยภายในประเทศ, การรักษาความมั่นคงภายใน และการพัฒนาประเทศ ทหาร หรือกองทัพ จะมีบทบาทในการป้องกัน รักษาเอกราชและอธิปไตยของชาติตรงความหมายที่แท้จริง กล่าวคือ การป้องกัน รักษาเอกราชของชาติ หมายถึงการป้องกันมิให้ชาติตกอยู่ใต้อำนาจของต่างชาติ ซึ่งคำว่า "อำนาจ" ในที่นี้หมายถึง "อำนาจทางการเมือง" หรือ "การปกครอง" ของต่างชาติเป็นสำคัญ การป้องกัน รักษาเอกราชของชาติ จึงเป็นบทบาทของทหารในด้านความมั่นคงทางการเมืองระหว่างประเทศ ส่วนการป้องกันรักษาอธิปไตยของชาตินั้น ก็หมายถึงการป้องกัน รักษาอำนาจอธิปไตย หรืออำนาจสูงสุดในการปกครองประเทศให้เป็นของประชาชนตลอดไป ทั้งนี้ เพื่อให้เป็นไปตามหลักอธิปไตยของปวงชนอันเป็นหลักการสำคัญ หรือเป็นหัวใจของประชาธิปไตยนั่นเอง
การรักษาความสงบเรียบร้อยภายใน เป็นงานเสริมของกองทัพที่ต้องเข้าไปให้ความช่วยเหลือค้ำจุนประเทศให้มีความมั่นคง พร้อมที่จะพัฒนาทางด้านการเมืองต่อไปได้ เป็นการสนับสนุนการดำเนินงานของเจ้าหน้าที่ของรัฐทางฝ่ายพลเรือนในการบังคับใช้กฎหมาย เพื่อมิให้สังคมต้องประสบความสูญเสียจากการก่อความวุ่นวายขึ้นภายในประเทศ แต่อย่างไรก็ตาม การดำเนินการดังกล่าวนี้ได้เกิดผลกระทบในเชิงลบต่อกองทัพเป็นอย่างมาก ทั้งนี้ก็เนื่องมาจากการดำเนินการที่ไม่เหมาะสมต่อสถานการณ์ของกองทัพนั่นเอง
การรักษาความมั่นคงภายใน เป็นภารกิจอีกประการที่กองทัพไทยได้กระทำเป็นเวลาหลายสิบปีในการแก้ปัญหาความขัดแย้งในอุดมการณ์ด้านการปกครองประเทศระหว่างประชาธิปไตยกับคอมมิวนิสต์ หรือแม้แต่ในปัจจุบัน เราก็ยังมีกองอำนวยการรักษาความมั่นคงภายในที่คอยแก้ปัญหาความมั่นคงภายในประเทศอยู่ โดยเฉพาะปัญหาในพื้นที่ภาคใต้ตอนล่าง
การพัฒนาประเทศ สำหรับประเทศที่กำลังพัฒนาเช่นประเทศไทยเรานี้ กองทัพมีส่วนสำคัญอย่างมากในโครงการต่าง ๆ ที่เกี่ยวข้องกับการพัฒนาประเทศ ไม่ว่าจะเป็นโครงการในพระราชดำริ หรือโครงการของรัฐบาลก็ตาม
2.4.2 ประสิทธิภาพของกองทัพ ประสิทธิภาพของกองทัพนั้นอยู่ที่
- ผู้นำที่ดี
- ทหารมีความสามัคคี มีความกล้าหาญ เสียสละ อดทน มีวินัย ขวัญและกำลังใจเข้มแข็ง
- อาวุธยุทโธปกรณ์ทันสมัย มีประสิทธิภาพ
- ยุทธศาสตร์ ยุทธวิธีเหมาะสม
- วิทยาศาสตร์และเทคโนโลยีก็มีความสำคัญต่อการสร้างศักยภาพของกองทัพ ทั้งในด้านอาวุธยุทโธปกรณ์ ยานพาหนะขนส่ง และการสื่อสาร
ความมั่นคงทางด้านการทหาร หรือการป้องกันประเทศนั้น ถ้ามีขีดความสามารถสูงพอก็จะสามารถป้องกันและเผชิญต่อภัยคุกคามทั้งภายนอกและภายในได้
