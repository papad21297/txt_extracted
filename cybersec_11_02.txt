การเลือกเรื่องในการวิเคราะห์ข่าว
1. เรื่องที่มีผลกระทบต่อคนหมู่มาก เช่น เรื่องความไม่สงบในพื้นที่ 3 จังหวัดชายแดนภาคใต้
2. เรื่องที่มีความใหม่ หรือมีความสดอยู่
3. เรื่องที่มีปัญหาข้อขัดแย้งอยู่ และยังไม่มีการชี้ชัดไปในทางใดทางหนึ่ง หรือเรื่องที่ยังมีความคลุมเครือ ไม่กระจ่าง เช่น ใครเป็นผู้ก่อเหตุการณ์ความไม่สงบ
หลักการวิเคราะห์ข่าว
1. ต้องเขียนหรือบรรยายถึงที่มาของเหตุการณ์ที่ก่อให้เกิดข่าวนั้น ๆ โดยให้มีความเข้าใจ ปะติดปะต่อ ไม่วกวน และมีการลำดับเหตุการณ์
2. ชี้ให้เห็นถึงเงื่อนงำ ความสลับซับซ้อน หรือเบื้องหน้าเบื้องหลังให้กระจ่างชัด
3. ชี้ข้อเปรียบเทียบจากเหตุการณ์ที่เกิดขึ้นว่ามีผลอย่างไร ผลเสียเป็นอย่างไร ผลกระทบที่เกิดต่อบุคคลและต่อส่วนรวม มากแค่ไหนเพียงใด
4. มีการคาดหมายถึงแนวโน้มในอนาคนในแนวทางที่ถูกต้อง
รูปแบบบทวิเคราะห์
1. คำนำ หรือ อารัมภบท
2. มูลเหตุที่มาของข่าวสาร
3. การขยายตัวของเหตุการณ์
4. ความสลับซับซ้อนเบื้องหน้าเบื้องหลัง
5. ผลจากเหตุ ชี้ข้อดี ข้อเสีย โดยอ้างอิงประกอบ
6. คาดหมายแนวโน้มในอนาคตหรือทิศทางข้างหน้า
หลักการสำคัญการเขียนวิเคราะห์ข่าว
1. มีความเที่ยงตรง ความยุติธรรม และรักษาข้อเท็จจริง ใช้ภาษาที่กระทัดรัด อ่านเข้าใจ
2. ดำเนินเรื่องราวตรงไปตรงมา ใช้สำนวนข้อความที่ง่าย
3. ใช้สีสันของเรื่องพอสมควร
วัตถุดิบการวิเคราะห์ข่าว
1. ข้อมูล ประวัติ สถิติ สะสม รวบรวมเก็บไว้เป็นหมวดหมู่
2. มีข่าวสารจากแหล่งอื่น ๆ ทั้งข่าวเปิดเผยและข่าวซ่อนเร้น
3. เป็นผู้อ่านอยู่เสมอ จากสิ่งพิมพ์ นิตยสาร หนังสือพิมพ์ เอกสารต่าง ๆ บทนำ บทบรรณาธิการ บทความที่สำคัญ ทั้งไทยและต่างประเทศ
4. ควรสนใจรายการวิทยุ โทรทัศน์ การอภิปราย การสัมมนา การบรรยาย การโต้วาที
5. มีสังคมที่ดี โดยเฉพาะกลุ่มที่เราต้องการวัตถุดิบเพื่อการเขียน
6. ศึกษาประวัติศาสตร์และเหตุการณ์ในอดีต
ประโยขน์การวิเคราะห์ข่าว
1. ช่วยให้ผู้รับสารมีความรู้ที่ถูกต้อง ฉลาดขึ้น มีคุณภาพ
2. ผู้เขียนได้รับประโยชน์จากการค้นคว้าหาข้อมูลที่นำมาเขียน
3. ช่วยระงับข่าวลือ
4. ทำให้เกิดการแข่งขันระหว่างสื่อมวลชน ทำให้มีการเปรียบเทียบว่าสื่อมวลชนใดมีมาตรฐานดีกว่ากัน
คุณสมบัติผู้ทำงานการวิเคราะห์ข่าว
ผู้สามารถทำงานวิเคราะห์ข่าวสารได้ คือ ผู้ที่ทำงานด้านประชาสัมพันธ์โดยเฉพาะในด้านที่เกี่ยวข้องกับสื่อมวลชน เป็นผู้ที่สามารถทำได้ทั้งสิ้น แต่ต้องประกอบด้วยคุณสมบัติ 5 ร. ดังนี้
1. รับผิดชอบต่อตนเองในวิชาชีพและต่อสังคม
2. ริเริ่มอยู่เสมอ ฟังแล้วอ่านแล้วคิดใคร่ครวญ โต้แย้ง ไม่เชื่อง่าย เป็นการลับสมองทางปัญญา
3. รวดเร็วในการทำงาน ไม่เฉื่อยชา
4. รู้รอบตัว อ่านมาก เก็บมาก รอบรู้มาก ช่างซักถาม สนใจ ชอบสัมมนา
5. รู้จักเรียบเรียง
การวิจารณ์ข่าว News Critic
การวิจารณ์ หมายถึง การใช้ความคิดใคร่ครวญและติชม
การวิจารณ์ข่าว News Critic คือ
1. การนำข่าวสารที่สำคัญเรื่องใดเรื่องหนึ่งมาชี้แนะ
2. เป็นการแสดงความเห็นส่วนตัวของผู้วิจารณ์
3. เป็นการโน้มน้าวในลักษณะที่ทำให้เกิดความเห็นในด้านคล้อยตาม หรือในด้านความขัดแย้ง มุ่งเสนอเพื่อการจูงใจโดยเล็งความเป็นเลิศเพียงด้านเดียวเท่านั้น
การฝึกวิจารณ์ข่าว
การฝึกวิพากษ์วิจารณ์นับว่าเป็นสิ่งที่มีความสำคัญยิ่ง การฝึกวิจารณ์ข่าวอาจทำได้ดังนี้
1. จับกลุ่มกับเพื่อน ๆ 2-3 คน วิพากษ์วิจารณ์การพาดหัวข่าว การเสนอหัวข่าวย่อย วิธีการเสนอข่าว ตลอดจนการใช้ภาษาของหนังสือพิมพ์แต่ละฉบับ
2. อภิปรายเป็นหมู่คณะ (Panel Discussion) หรืออภิปรายแบบ ปาฐกถาหมู่ (Symposium) เกี่ยวกับการสร้างเสริมหรือการทำลายคุณธรรมในสังคมที่อาจเกิดขึ้นจากการพาดหัวข่าว และการเสนอภาพในหนังสือพิมพ์
3. วิจารณ์ภาพที่ใช้โฆษณาในหนังสือพิมพ์
4. วิจารณ์การเสนอข่าวต่าง ๆ เช่น การเสนอข่าวอาชญากรรม การเมือง สังคม ธุรกิจ ข่าวกีฬา บทความ ข่าวบันเทิง มีสัดส่วนกันอย่างไร
