2.5 ความมั่นคงแห่งชาติทางด้านอื่น ๆ เนื่องจากในแต่ละห้วงเวลาและการเปลี่ยนแปลงของวิทยาการ วิทยาศาสตร์ เทคโนโลยี ยุคสมัยของสังคม มีผลกระทบต่อการแบ่ง หรือการกำหนดพลังอำนาจแห่งชาติ การแบ่งองค์ประกอบของสังคม หรือการแบ่งองค์ประกอบของความมั่นคงแห่งชาติด้วย ดังนั้นเราจึงควรได้มีการเปิดแนวทางการประเมินความมั่นคงแห่งชาติไว้ให้กับปัจจัยที่เด่นขึ้นมาในแต่ละห้วงด้วย สำหรับในปัจจุบันนี้ ความมั่นคงด้านอื่น ๆ ที่ควรนำมาพิจารณาก็คือ ความมั่นคงแห่งชาติทางด้านวิทยาศาสตร์และเทคโนโลยี, ความมั่นคงแห่งชาติทางด้านสิ่งแวดล้อมและความมั่นคงแห่งชาติทางด้านข้อมูลข่าวสาร
2.5.1 ความมั่นคงแห่งชาติทางด้านวิทยาศาสตร์และเทคโนโลยี เป็นการพิจารณาองค์ประกอบด้านเทคโนโลยีของชาติ ว่ามีความก้าวหน้ามากน้อยเพียงใด สามารถสร้างสรรค์ผลงานด้านวิทยาศาสตร์และเทคโนโลยีด้วยตนเองหรือไม่ หรือต้องพึ่งพาเทคโนโลยีจากต่างชาติ ซึ่งผลของการต้องพึ่งพาเทคโนโลยีผู้อื่นนั้น ก็จะทำให้ความมั่นคงในด้านนี้ของตนลดน้อยลงไป
2.5.2 ความมั่นคงแห่งชาติทางด้านสิ่งแวดล้อม เป็นการพิจารณาองค์ประกอบทางด้านสิ่งแวดล้อมภายในชาติ ซึ่งจะมีผลต่อภัยธรรมชาติที่อาจเกิดขึ้นอย่างร้ายแรงในอนาคต นอกจากนี้จะยังส่งผลต่อ ทั้งทรัพยากรมนุษย์ที่จะถูกลดทอนประสิทธิภาพอันเป็นผลจากสิ่งแวดล้อมเป็นพิษ และส่งผลต่อทรัพยากรมนุษย์ที่จะถูกลดทอนประสิทธิภาพอันเป็นผลจากสิ่งแวดล้อมเป็นพิษ และส่งผลต่อทรัพยากรธรรมชาติที่จะถูกทำลายไป ซึ่งก็จะทำให้พลังงาน คุณประโยชน์ที่ควรจะได้รับจากธรรมชาติได้สูญหายไปด้วย
2.5.3 ความมั่นคงแห่งชาติทางด้านข้อมูลข่าวสาร เป็นความมั่นคงที่มีความสำคัญขึ้นมาตามยุคสมัย อันเป็นผลจากกระแสโลกาภิวัตน์ที่เชื่อมต่อโลกเข้าด้วยกัน ทำให้การติดต่อสื่อสาร การแพร่กระจายข้อมูล ข่าวสารเป็นไปได้อย่างง่ายได้ ผลกระทบที่ติดตามมาก็คือ ความไม่เท่าเทียมในการบริโภคข้อมูล การบริโภคข้อมูลที่มากเกินไป การถูกข้อมูลที่บิดเบือนนำไปสู่การตัดสินใจที่ผิดพลาด การเข้ามาทำลายข้อมูลจากกลุ่มที่ไม่หวังดี การบริโภคข้อมูลที่ไม่เหมาะสมของเยาวชนในสังคม และปัญหาอันเนื่องมาจากข้อมูลข่าวสารอีกนานับประการ
ในเรื่องความมั่นคงทางด้านข้อมูลข่าวสารนี้เป็นเรื่องที่ค่อนข้างใหม่ ดังนั้น การขาดความเข้าใจและขาดการเรียนรู้ในเรื่องนี้จะส่งผลกระทบอย่างมากต่อไปในอนาคต
3. บทสรุป การประเมินค่าความมั่นคงแห่งชาติ สำหรับประเทศหนึ่งประเทศใดทั่วไปนั้น อาจสรุปได้ว่า ประเทศใดก็ตามที่มีความมั่นคงทางด้านการเมือง เศรษฐกิจ สังคม-จิตวิทยา การทหาร และด้านอื่น ๆ สูง ก็ถือได้ว่าประเทศนั้นมีความมั่นคงแห่งชาติมาก
อย่างไรก็ตาม ความมั่นคงแห่งชาติโดยรวมนั้น ย่อมขึ้นอยู่กับความมั่นคงทุกด้าน ที่มีส่วนสัมพันธ์กันอย่างเหมาะสม กล่าวคือ บางประเทศอาจมีความมั่นคงทางเศรษฐกิจสูง มีรายได้ประชาชาติมาก ประชาชนส่วนรวมอยู่ดีมีสุข แต่ถ้าหากความมั่นคงด้านอื่นน้อย เช่น ทางด้านการทหารอยู่ในระดับต่ำ เช่นนี้จะถือว่าประเทศนั้นมีความมั่นคงแห่งชาติสูงไม่ได้ ตัวอย่างที่แสดงให้เห็นชัดก็คือ กลุ่มประเทศทางตะวันออกกลาง เป็นต้น หรือแม้แต่ประเทศในยุโรป เช่น ประเทศสวิตเซอร์แลนด์ ซึ่งมีรายได้เฉลี่ยต่อบุคคลต่อปีสูงสุดในโลก แต่ก็มิได้มีความมั่นคงแห่งชาติโดยรวมเทียบกับทั้งโลกที่สูง ฉะนั้น การพิจารณาประเมินค่าความมั่นคงแห่งชาติ จะต้องไม่มุ่งเล็งเพียงด้านใดด้านหนึ่งโดยเฉพาะ เช่น ด้านเศรษฐกิจเพียงด้านเดียว หรือพิจารณาเฉพาะอำนาจและประสิทธิภาพของอาวุธ หรือพิจารณาเฉพาะอำนาจกำลังทหารแล้วสรุปง่าย ๆ ว่า ถ้าชาติใดมีปัจจัยดังกล่าวมากกว่าแล้ว จะต้องเป็นฝ่ายที่มีความมั่นคงแห่งชาติสูงกว่าอีกชาติหนึ่ง หรือจะสามารถรักษาความสงบของประเทศได้เสมอไป
ความมั่นคงแห่งชาติ (National Security)
กล่าวทั่วไป
ในตอนเริ่มแรก เมื่อมีการกล่าวถึงความมั่นคง ส่วนมากมักจะเข้าใจกันว่าเป็นเรื่องที่เกี่ยวกับการทหาร การสู้รบ หรือการสงครามโดยตรง ความเข้าใจเช่นนั้นอาจะเป็นความจริงในสมัยก่อน เหตุเพราะในสมัยก่อนนั้นภัยคุกคามที่จะมีผลกระทบต่อประเทศชาติได้ ก็คือการรุกรานด้วยกำลังทหารของต่างชาติที่เหนือกว่า เพื่อต้องการยึดหรือบังคับประเทศอื่นให้ปฏิบัติความต้องการของประเทศตน หากประเทศใดที่มีกำลังทหารเข้มแข็ง มีการฝึกอย่างดี มีความอดทน และมีจิตใจต่อสู้รวมทั้งมีผู้นำทัพที่ดี มีคามสามารถ ก็จะสามารถป้องกัน รักษาเอกราชและความมั่นคงปลอดภัยของชาติเอาไว้ได้ ดังนั้น ความอยู่รอดของชาติหรือความมั่นคงของชาติ จึงขึ้นอยู่กับกำลังอำนาจทางทหารเป็นสิ่งสำคัญ
ต่อมา วิวัฒนาการของโลกได้พัฒนาก้าวหน้าเป็นลำดับ การศึกษาเฉพาะเรื่องของการสงครามและการทหารเพียงอย่างเดียว นับว่าเป็นการศึกษาที่ค่อนข้างแคบ และอยู่ในวงจำกัด ไม่เหมาะสมกับสถานการณ์ของโลกที่เปลี่ยนแปลงไปอย่างรวดเร็ว เรื่องของความมั่นคงจึงไม่ควรจะจำกัดอยู่ในวงแคบ ๆ แต่ควรครอบคลุมถึงเรื่องราวต่าง ๆ ออกไปให้กว้างยิ่งขึ้น อีกประการหนึ่ง การทหารเป็นเพียงองค์ประกอบของพลังอำนาจของชาติอย่างหนึ่งเท่านั้น องค์ประกอบอย่างอื่นก็มีความสำคัญไม่น้อยไปกว่าทหาร ดังนั้น คำว่า "ความมั่นคงแห่งชาติ" (National Security) จึงเกิดขึ้นตามมาภายหลังและนานาประเทศต่างก็ยอมรับกันทั่วไปว่า ความมั่นคงแห่งชาติ เป็นคำที่มีความหมายกว้างขวาง ครอบคลุมเรื่องต่าง ๆ อีกมากมาย อันได้แก่ เศรษฐกิจ สังคม-จิตวิทยา และการเมือง เป็นต้น
มีข้อสังเกตว่าคำว่า "Security" นี้ หมายความอีกนัยหนึ่ง อาจหมายถึง "การรักษาความปลอดภัย" หรือ "ความปลอดภัย" ซึ่งก็ได้มีการนำไปใช้กว้างขวาง เช่น "ศูนย์รักษาความปลอดภัย" (Security Center) เป็นต้น แต่ถ้าหากจะนำไปใช้กับเรื่องของชาติแล้ว การเรียกว่า "ความมั่นคงแห่งชาติ" น่าจะเป็นการเหมาะสมกว่าที่จะใช้คำว่า "การรักษาความปลอดภัยแห่งชาติ" อย่างไรก็ตาม ก็ยังมีผู้กล่าวถึงความมั่นคงไปพร้อม ๆ กับความปลอดภัยอยู่เสมอ ๆ เหมือนกัน ปัจจุบันการเปลี่ยนแปลงทางสังคมโลก และลักษณะของความขัดแย้ง อยู่ในสภาวการณ์ที่ก่อให้เกิดความยุ่งยากและสลับซับซ้อนกันมากขึ้น แม้กระทั่งในห้วงระยะเวลาที่ประเทศชาติพ้นจากสภาพของการสงครามแล้วก็ตาม แต่ก็ยังประสบปัญหาในเรื่องความปลอดภัยนานัปการ ในอดีต หากประเทศใดไม่ต้องการเผชิญกับการสงคราม หรือเมื่อสงครามได้ยุติลงแล้วก็ดี ประเทศนั้นก็จะมีสันติภาพและความปลอดภัยควบคู่กันไป แต่ในปัจจุบัน สภาพการณ์กลับตรงกันข้ามกับที่กล่าวมาแล้ว
กล่าวคือ แม้ว่าประเทศต่าง ๆ จะไม่มีการสงครามหรือการสู้ระก็ตาม แต่ประเทศเหล่านั้นอาจไม่มีความมั่นคงปลอดภัยก็ได้ ทั้งนี้ อาจเกิดขึ้นได้จากสาเหตุ 2 ประการด้วยกัน คือ
1) ความไม่มั่นคงปลอดภัย อาจเกิดขึ้นจากประเทศที่มีความขัดแย้งกันในเรื่องผลประโยชน์ของชาติ (National Interests) ทำให้มีการสะสมกำลังรบไว้อย่างมากมายมหาศาลเกินความจำเป็น ซึ่งการกระทำเช่นนั้น อาจนำไปใช้ในการรุกรานหรือคุกคามอีกฝ่ายหนึ่งได้
2) ความไม่มั่นคงปลอดภัย อาจเกิดปัญหาการคุกคาม (Threats) จากภายใน เช่น การก่อการร้ายของผู้ก่อการร้ายคอมมิวนิสต์ในประเทศ เป็นต้น
ดังนั้น การศึกษาเรื่องความมั่นคงของชาติ จึงเกี่ยวข้องกับปรากฏการณ์ทางด้านการเมือง เศรษฐกิจ และสังคม-จิตวิทยา ควบคู่กันไปกับด้านการทหาร ทั้งในยามปกติและยามสงคราม หาได้เจาะจงหรือเกี่ยวข้องกับองค์ประกอบของพลังอำนาจของชาติอย่างใดอย่างหนึ่ง โดยเฉพาะในอดีตประธานาธิบดีสหรัฐ ฯ ท่านหนึ่งคือ Eisenhower ได้กล่าวไว้ว่า
"Security is a great burden, but war, the failure of security, would be a catastrophe."
(ความมั่นคงเป็นภาระอันหนักยิ่ง แต่การสงคราม ซึ่งเป็นความล้มเหลวของความมั่นคงควรจะเป็นความหายนะ)
