ในสังคมโลก ความมั่นคงของรัฐ เป็นผลที่สืบเนื่องมาจากสภาวะแวดล้อมทางการเมืองระหว่างประเทศที่รัฐนั้นเข้าไปเกี่ยวข้อง แต่ลักษณะของการเมืองระหว่างประเทศไม่มีกลไกที่มีอำนาจเหนือรัฐในการออกกฎหมาย บังคับใช้กฎหมาย และการแก้ปัญหาระหว่างประเทศ การเมืองระหว่างประเทศไม่มีอำนาจในการบังคับ (Anarchic) เพราะไม่มีรัฐบาลโลก ดังนั้นรัฐจึงต้องตระหนักอยู่ตลอดเวลาในการสร้างความมั่นคงของตนเองเมื่อเกิดความรู้สึกว่าถูกคุกคามจากการกระทำของรัฐอื่น รัฐจะต้องพึ่งตนเอง ด้วยความสามารถของตนเอง
แม้ว่าความรู้สึกเรื่องความมั่นคงของแต่ละบุคคลจะต่างกัน แต่ประเด็นหลักที่ทำให้เกิดความรู้สึกมั่นคงหรือไม่มั่นคง คือประเด็นพื้นฐานของชีวิต เช่น ความปลอดภัยในชีวิตและทรัพย์สินของตนเองและครอบครัว ความอยู่ดีกินดีและสะดวกสบาย และความยอมรับนับถือจากสังคมรอบข้าง ถ้าหากมีสิ่งใดคุกคามประเด็นพื้นฐานเหล่านี้ บุคคลผู้นั้นจะเกิดความรู้สึกไม่มั่นคง โดยความรู้สึกนั้นจะมีความแตกต่างกันตามระดับของการคุกคาม และความแตกต่างของประเด็นที่ถูกคุกคาม รัฐก็เช่นเดียวกัน ประเด็นของความมั่นคง คือองค์ประกอบหลักของรัฐ อันประกอบด้วย ดินแดน อำนาจอธิปไตย ประชาชน และรัฐบาล หากองค์ประกอบหลักของรัฐถูกคุกคาม ย่อมเกิดความรู้สึกไม่มั่นคงขึ้น และระดับของความรู้สึกไม่มั่นคงก็จะแตกต่างออกไปตามประเภท/ระดับของการคุกคาม และองค์ประกอบหลักที่ถูกคุกคามในสังคมโลก
การดำเนินความสัมพันธ์ระหว่างรัฐ กระทำโดยผ่านวิธีการหลัก ๓ วิธี คือ การเมืองระหว่างประเทศ การเศรษฐกิจ และการทหาร ประเภท/ระดับของการคุกคามที่กระทำต่อรัฐ จึงผ่านวิธีการทั้ง ๓ ประเภทนี้ (นักวิชาการบางท่านอาจเพิ่มวิธีการอื่นขึ้นอีก เช่น สังคมจิตวิทยา เทคโนโลยี ฯลฯ
แต่วิธีการต่าง ๆ นี้ ต่างก็แฝงเข้าไปในการเมือง เศรษฐกิจ และการทหารอยู่แล้ว) การแก้ไขปัญหาหรือขจัดการคุกคามความมั่นคงของรัฐก็ต้องผ่านวิธีการเช่นเดียวกัน คือ การเมืองเศรษฐกิจ และการทหาร ความมั่นคงของรัฐจึงไม่ใช่การปกป้องรัฐจากการโจมตีทางทหารเพียงอย่างเดียว การเตรียมการเพื่อความมั่นคงก็ไม่ใช่การเตรียมการทำสงครามเท่านั้น แต่จะต้องรวมถึงการทำให้ประเทศมีความเจริญรุ่งเรืองด้านเศรษฐกิจในการแข่งขันกับต่างชาติ และทำให้ประเทศมีหน้าตาเป็นที่ยอมรับในสังคมระหว่างประเทศด้วย ดังนั้น การแห้ปัญหาเรื่องความมั่นคง หรือการรักษาความมั่นคงของรัฐ จึงเป็นกระบวนการที่ซับซ้อน เพราะเป็นการดำเนินความสัมพันธ์ระหว่างประเทศ ซึ่งมีปัจจัยที่ควบคุมไม่ได้เป็นจำนวนมาก มีข้อมูลที่ไม่ทราบมากกว่าที่ทราบ มีข้อมูลที่ต้องคาดการณ์ล่วงหน้าเป็นส่วนใหญ่ และเป็นเรื่องที่ต้องเตรียมการดำเนินการก่อนที่เหตุการณ์จะเกิดขึ้น ซึ่งกระบวนการเหล่านี้จะต้องใช้วิธีการต่าง ๆ หลายวิธีหลายระดับร่วมกันจัดการ
สรุปได้ว่าความมั่นคงแห่งชาติ
หมายถึงสภาพที่ชาติสามารถดำรงอยู่ด้วยความปลอดภัย ทั้งในด้านเอกราชอธิปไตยบูรณภาพแห่งดินแดน ในด้านความปลอดภัยและผาสุกของประชาชนในระบอบการปกครองของประเทศและวิธีการดำเนินชีวิต หากพิจารณาคำจำกัดความร่วมกับผลประโยชน์ของชาติที่กล่าวมาเบื้องต้นแล้ว จะเห็นว่าผลประโยชน์ของชาติถูกกระทบกระเทือนก็คือ ผลกระทบต่อความมั่นคงของชาตินั่นเอง หมายถึงการที่จะชาติจะมีความมั่นคงปลอดภัยจากอันตรายทั้งปวงได้นั้น ต้องปราศจากสิ่งที่เราเรียกว่า "ภัยคุกคามทั้งปวง"
ปัญหาของความมั่นคงแห่งชาติ (National Security)
การดำเนินการให้เกิดความมั่นคงแห่งชาติ นั่นคือ การทำให้ประเทศมีความปลอดภัยจากการุกราน โจมตี และยึดครองดินแดน การทำให้เศรษฐกิจรุ่งเรือง และการทำให้ประเทศเป็นที่ยอมรับนับถือจากต่างประเทศในสังคมโลก ซึ่งจะส่งผลให้ภายในประเทศเกิดความสงบสุข ร่มเย็น ประชาชนมีความอยู่ดีกินดี ไม่มีความหวาดระแวงในการดำรงชีวิต สามารถเผชิญหน้ากับชาวต่างชาติได้อย่างมีศักดิ์ศรี โดยเฉพาะอย่างยิ่งในสภาวะปัจจุบันที่สังคมโลกเป็นสังคมเปิด การแข่งขันระหว่างประเทศมีมากขึ้น และยุ่งยากกว่าเดิม มิติของความมั่นคงแห่งชาติเปลี่ยนแปลงไปจากเดิมที่เน้นการทหาร ไปเป็นด้านการเมืองและเศรษฐกิจ ปัญหาของความมั่นคงแห่งชาติจึงซับซ้อนมากขึ้น การดำเนินการด้านความมั่นคงจึงต้องมีประสิทธิภาพและลดความผิดพลาดให้เหลือน้อยที่สุด ซึ่งในหลักการพื้นฐานการดำเนินการด้านความมั่นคงจะต้องตอบปัญหาเหล่านี้ได้
๑. ความมั่นคงเพื่อใคร (Security for Whom)
การดำเนินการเพื่อความมั่นคงแห่งชาติ จะต้องมั่นใจว่าเป็นไปตามวัตถุประสงค์ที่กำหนดไว้อย่างชัดเจนว่าจะบรรลุผลต่อความมั่นคงของส่วนบุคคล ประเทศ พันธมิตร หรือระบบนานาชาติ ซึ่งปัญหามักจะเกิดขึ้นเพราะความมั่นคงเหล่านี้จะเกี่ยวกันพัน (Interdependence) ยากที่จะแยกจากกัน แต่บางครั้งการมุ่งมั่นในการสร้างความมั่นคงส่วนบุคคล หรือพันธมิตรจะสร้างปัญหาต่อเนื่องถึงความมั่นคงแห่งชาติ
๒. ความมั่นคงเพื่อคุณค่าอะไร (Security for Which Value)
บุคคล ประเทศ และองค์กรต่าง ๆ มีคามต้องการในความมั่นคงต่างกัน ตั้งแต่ความปลอดภัยทางกายภาพ ความรุ่งเรือง ทางเศรษฐกิจ ฯลฯ ส่วนหลักการของความมั่นคงแห่งชาติที่มีคุณค่าสูงสุดคือ ความเป็นอิสระทางการเมือง (Political Independence) กับความปลอดภัยของเขตแดน (Territorial Integrity) ซึ่งทุกชาติจะต้องปกปักรักษา แต่ก็มีสิ่งอื่นที่มีคุณค่ารองลงมาที่ต้องคำนึงถึงเช่นกัน ตัวอย่างเช่น ความสัมพันธ์ทางด้านเศรษฐกิจกับนานาประเทศอย่างเสมอภาค คุณค่าเหล่านี้จะต้องระบุให้ชัดเจน เพื่อป้องกันการสับสนในการดำเนินการเพื่อความมั่นคงแห่งชาติของหน่วยงานที่เกี่ยวข้อง มิฉะนั้นจะเกิดการปฏิบัติที่อาจน้อยเกินไปหรือมากเกินไป
๓. ความมั่นคง (How Much Security)
ความมั่นคงในความเห็นของ Wolfers คือ "คุณค่า (Value) ของชาติหนึ่ง ซึ่งอาจมีมากหรือน้อย และสามารถแสวงหาด้วยมาตรการที่หนักหรือเบาต่างกัน" แต่ในห้วงเวลาเดียวกัน Bernard Brodie มีความเห็นที่แตกต่างออกไปว่า "ความมั่นคงแห่งชาติเป็นเงื่อนไขซึ่งไม่อาจจัดระดับได้ เราอาจจะมั่นคงหรือไม่มั่นคง เราไม่สามารถมั่นคงได้เพียงบางส่วน ถ้าเรามั่นคงเพียงครึ่งเดียว ย่อมหมายถึง เราไม่มั่นคงเลย"
แม้ความเห็นของ Wolfers กับ Brodie จะต่างกันบ้าง แต่แนวความคิดเกี่ยวกับความมั่นคงก็ยังคงไม่อาจจัดเป็นระดับต่าง ๆ ดังที่ Buzan ให้ความเห็นว่า
"ความหมายของความมั่นคงเป็นเงื่อนไขสมบูรณ์ (Absolute Condition) สิ่งที่มั่นคง หรือไม่มั่นคง ไม่สามารถแบ่งตัวเองเป็นระดับต่าง ๆ เหมือนกับระดับของความร้อนกับความเย็นได้" แม้คาวมมั่นคงไม่อาจจัดเป็นระดับต่าง แต่ความมั่นคงสมบูรณ์ (Absolute Security) ก็เป็นไปไม่ได้ ดังนั้นจึงยังมีคำถามเสมอว่า ความมั่นคงแค่ไหนจึงจะเพียงพอ (How much security is enough?) โดยเฉพาะอย่างยิ่ง เมื่อจำเป็นต้องจัดสรรทรัพยากร ซึ่งมีอยู่จำกัด ให้กับการแสวงหาความมั่นคง ในขณะที่ประเทศก็ต้องใช้ทรัพยากรในส่วนนี้ เพื่อวัตถุประสงค์แห่งชาติประการอื่นด้วย
๔. จากภัยคุกคามอะไร (From What Threat)
เมื่อกล่าวถึงคำว่า "ความมั่นคง" เรามักจะมีชนิดของภัยคุกคามโดยเฉพาะเจาะจงอยู่ในในแล้ว เช่น เมื่อพูดถึงระบบความมั่นคงของเคหะสถาน ก็มักนึกถึงขโมย ส่วนระบบความมั่นคงของชาติก็จะนึกถึงการคุกคามจากชาติอื่น แต่การจำแนกให้เห็นว่า ภัยคุกคามต่อชาติสามารถเกิดได้จากอะไร จึงเป็นสิ่งที่มีประโยชน์อย่างยิ่ง เช่น เมื่อกล่าวถึงภัยคุกคามจากคอมมิวนิสต์ (Communist Threat) ในยุคสงครามเย็น ก็ควรจะเจาะลงไปด้วยว่า ภัยคุกคามนี้เป็นภัยคุกคามด้านอุดมการณ์ (Ideological Threats) ภัยคุกคามด้านเศรษฐกิจ (Economic Threats) ภัยคุกคามด้านการทหาร (Military Threats) หรือภัยคุกคามหลายแบบร่วมกัน
๕. ด้วยเครื่องมืออะไร (By What Means)
การบรรลุจุดมุ่งหมายของความมั่นคง อาจดำเนินการได้ด้วยเครื่องมือหลายรูปแบบ วัตถุประสงค์และการดำเนินการด้านความมั่นคงจึงต้องชัดเจน เพื่อที่จะกำหนดเครื่องืที่ใช้ได้อย่างเหมาะสม การเลือกใช้เครื่องมือเพื่อบรรลุจุดมุ่งหมายของความมั่นคงมีผลกระทบต่อความสัมพันธ์ระหว่างประเทศ การใช้เครื่องมือทางทหารต่อภัยคุกคามอาจนำไปสู่ความยุ่งยากมากกว่าการใช้เครื่องมือทางเศรษฐกิจหรือการเมือง
