การประเมินค่าความมั่นคงแห่งชาติ สำหรับประเทศหนึ่งประเทศใดโดยทั่วไปนั้น อาจสรุปได้ว่าประเทศใดก็ตามที่มีความมั่นคงทางด้านการเมือง เศรษฐกิจ สังคม-จิตวิทยา และการทหารสูง ก็ถือได้ว่าประเทศนั้นมีความมั่นคงแห่งชาติมาก อย่างไรก็ตาม ความมั่นคงแห่งชาติโดยรวมนั้น ย่อมขึ้นอยู่กับความมั่นคงทุกด้าน และมีส่วนสัมพันธ์กันอย่างเหมาะสม กล่าวคือ บางประเทศอาจมีความมั่นคงทางเศรษฐกิจสูง มีรายได้ประชาชาติมาก ประชาชนส่วนรวมอยู่ดีมีสุข แต่ถ้าหากความมั่นคงด้านอื่นน้อย เช่น ทางด้านการทหารอยู่ในระดับต่ำเช่นนี้ จะถือว่าประเทศนั้นมีความมั่นคงแห่งชาติสูงไม่ได้ ตัวอย่างที่แสดงให้เห็นชัดก็คือ กลุ่มประเทศทางตะวันออกกลาง เป็นต้น หรือแม้แต่ประเทศในยุโรป เช่น ประเทศสวิตเซอร์แลนด์ ซึ่งมีรายได้เฉลี่ยต่อบุคคลต่อปี (Per Capita) สูงสุดในโลก ก็ไม่ได้มีความมั่นคงแห่งชาติโดยรวมเทียบกับทั้งโลกที่สูง ฉะนั้น การพิจารณา ประเมินค่าความมั่นคงแห่งชาติ จะต้องมุ่งเน้นเพียงด้านใดด้านหนึ่ง เช่น ด้านเศรษฐกิจเพียงด้านเดียว หรือพิจารณาเฉพาะอำนาจและประสิทธิภาพของอาวุธ หรือพิจารณาเฉพาะอำนาจกำลังทหาร แล้วสรุปง่าย ๆ ว่าถ้าชาติใดมีปัจจัยดังกล่าวมากกว่าแล้วจะต้องเป็นฝ่ายที่มีความมั่นคงแห่งชาติสูงกว่าอีกชาติหนึ่ง หรือจะสามารถรักษาความสงบภายในประเทศได้เสมอไป รายละเอียดที่ควรจะพิจารณาเพิ่มเติมนั้น กรุณาดูในเรื่อง "พลังอำนาจแห่งชาติ" ประกอบด้วย
ความสัมพันธ์ระหว่างความมั่นคงแห่งชาติกับยุทธศาสตร์ชาติ
ได้กล่าวมาแล้วว่ารัฐจะดำรงความเป็นรัฐอยู่ได้ รัฐจะต้องมีองค์ประกอบที่สำคัญครบถ้วนทั้ง 4 ประการ คือ ประชากร ดินแดน รัฐบาล และอำนาจอธิปไตย และรัฐจะขาดองค์ประกอบอย่างใดอย่างหนึ่งไปไม่ได้ เพราะจะไม่มีความเป็นรัฐที่ครบถ้วนสมบูรณ์ แต่การที่รัฐจะสามารถดำรงความเป็นรัฐอยู่ได้นานเพียงใดนั้น นอกจากจะมีองค์ประกอบครบถ้วนดังกล่าวแล้ว รัฐยังจะต้องปราศจากสิ่งที่จะมาคุกคามหรือทำลาย หรืออาจจะกล่าวได้อีกอย่างหนึ่งว่า รัฐจะต้องปราศจากภยันตรายใด ๆ ทั้งปวง ไม่ว่าภยันตรายหรือภัยคุกคามนั้นจะเป็นในลักษณะใดก็ตาม หากรัฐปราศจากภยันตรายหรือภัยคุกคามใด ๆ แล้ว ประชาชนในรัฐนั้นก็จะสามารถดำรงชีวิตอยู่ได้ด้วยความมั่นใจ ความปลอดภัย ทั้งชีวิตและทรัพย์สินด้วยประการทั้งปวง รวมทั้งปราศจากความตื่นกลัวและความวิตกกังวลต่าง ๆ
การที่ประชาชนในชาติหรือรัฐนั้นดำรงชีวิตอยู่ได้โดยปกติ และรัฐยังคงดำรงความเป็นเอกราช และมีอำนาจอธิปไตยโดยสมบูรณ์เช่นนี้ อาจเรียกได้ว่า ชาตินั้นอยู่รอด และ "ความอยู่รอดของชาติ" (Survival) นี้เอง นับเป็น "ผลประโยชน์ที่สำคัญยิ่งของชาติ" (National Vital Interests) ประการหนึ่ง แม้ว่าความอยู่รอดของชาติค่อนข้างจะมีความหมายที่กว้างขวางและมีลักษณะที่เป็นนามธรรม (Abstract) ก็ตามแต่ก็อาจจำกัดขอบเขตให้แคบลงไปให้เห็นชัดเจนขึ้น กล่าวคือ ความอยู่รอดของชาติ หรือชาติจะอยู่รอดปลอดภัยได้นั้น จะต้องมีการรักษาความเป็นชาติเอาไว้ให้ได้เอกลักษณ์ที่พอจะพิสูจน์ทราบ หรือแสดงความเป็นชาติให้เห็นได้ ที่สำคัญมี 3 ประการ ดังนี้
ประการแรก: ได้แก่ สถาบัน (Institution) และวัฒนธรรมต่าง ๆ ที่คนในชาตินิยมเคารพนับถือเหมือน ๆ กัน เช่น การยอมรับนับถือประมุขหรือหัวหน้าคนเดียวกัน ซึ่งประมุขหรือหัวหน้านั้นอาจอยู่ในรูปของพระมหากษัตริย์ พระราชินี ประธานาธิบดี หรือประธานพรรคการเมืองก็ได้ แล้วแต่ลัทธิการปกครองและเศรษฐกิจที่ประเทศนั้นใช้อยู่
ประการที่สอง ได้แก่ การอยู่ร่วมเป็นกลุ่มหรือเป็นพวกเดียวกัน พูดจาภาษาเดียวกัน ใช้ขนบธรรมเนียมประเพณีเหมือน ๆ กัน และเคารพในความเชื่อ (Belief) หรือศาสนาเดียวกัน
ประการที่สาม ได้แก่ ความเจริญก้าวหน้าของคนในชาติ เพราะถ้าหากคนในชาติไม่มีการขยายปริมาณและมีการดำรงชีพทันต่อความเจริญ และความเปลี่ยนแปลงของโลกหรือสิ่งแวดล้อมแล้ว ชาตินั้นก็มีแต่จะอับเฉาและหดตัวลง และคนในชาติก็จะสูญสิ้นเผ่าพันธุ์ไปในที่สุด
ดังนั้น จึงน่าจะยอมรับโดยทั่วไปว่า ความอยู่รอดของชาติย่อมมีความสำคัญต่อชาติอย่างยิ่ง หากมีสิ่งใด ๆ ก็ตามที่จะมีผลกระทบกระเทือนต่อความอยู่รอดของชาติแล้ว ชาตินั้น ๆ ย่อมจะไม่มีความมั่นคงปลอดภัย และสิ่งดังกล่าวเหล่านั้นเองก็อยู่ในขอบข่ายของผลประโยชน์ของชาติทั้งสิ้น หรืออาจกล่าวได้อีกอย่างหนึ่งว่า สิ่งใดที่มีผลกระทบกระเทือนต่อผลประโยชน์ของชาติ สิ่งนั้นก็ย่อมมีผลกระทบกระเทือนต่อความอยู่รอดของชาติด้วย ขอให้สังเกตว่าผลประโยชน์ของชาตินั้นเป็นเป้าหมายหรือจุดหมายปลายทางอันสำคัญที่ชาติมุ่งให้บรรลุถึง หรืออีกนัยหนึ่งก็คือผลประโยชน์ของชาติ คือหัวใจสำคัญของยุทธศาสตร์ชาตินั่นเอง ฉะนั้น จึงอาจกล่าวได้ว่าความสัมพันธ์ระหว่างความมั่นคงของชาติกับยุทธศาสตร์ชาตินั้น เป็นสิ่งที่แยกออกจากกันได้ยาก และจะต้องมีการปฏิบัติควบคู่กันตลอดไป
โดยเฉพาะอย่างยิ่งก็คือ ในการวางแผนและปฏิบัติการต่าง ๆ เพื่อที่จะรักษาผลประโยชน์ของชาติ อันเป็นเป้าหมายสำคัญไว้ให้ได้นั้น จำเป็นจะต้องทำแผนรายละเอียดในเรื่องนโยบายความมั่นคงแห่งชาติ เพื่อยึดถือเป็นหลักปฏิบัติต่อไป และเรื่องรายละเอียดเพิ่มเติมจะได้นำไปกล่าวไว้ในบทต่อไป
อย่างไรก็ตาม มีที่น่าสังเกตว่า ในการที่จะดำเนินการเพื่อให้บรรลุเป้าหมายของชาตินั้นจำเป็นจะต้องใช้เครื่องมือของชาติทั้งปวงที่มีอยู่ให้เกิดประโยชน์สูงสุด และอย่างมีประสิทธิภาพ เครื่องมือดังกล่าวนี้ก็คือ "พลังอำนาจของชาติ" (National Power) ซึ่งพลังอำนาจของชาตินั้นก็มีอยู่มากมายด้วยกัน รวมทั้งองค์ประกอบที่ไม่มีตัวตน อันได้แก่ ศักดิ์ศรี หรือทักษะของชาติที่มีอยู่ เช่นเดียวกับองค์ประกอบที่มีตัวตน เช่น อาวุธ และวัตถุดิบต่าง ๆ เป็นต้น ผู้ที่มีส่วนร่วมหรือส่วนที่เกี่ยวข้องกับกรรมวิธีหรือกระบวนการต่าง ๆ ของความมั่นคงแห่งชาติ รวมทั้งนายทหารชั้นสำคัญ ๆ ของกองทัพ จะต้องมีความเข้าใจอย่างถูกต้องและลึกซึ้งถึงเรื่องความมั่นคงแห่งชาติ รวมทั้งองค์ประกอบของพลังอำนาจอันสลับซับซ้อน เพราะกรรมวิธีทางการเมืองและระบบราชการ อาจยิ่งก่อความยากลำบากอยู่เสมอ ในเมื่อนโยบายต่าง ๆ ได้พัฒนาขึ้นตามลำดับ และโดยเฉพาะอย่างยิ่ง ได้มีการเคลื่อนย้ายกำลังทหารเข้าเผชิญกับสถานการณ์ที่เกิดขึ้น และเปลี่ยนแปลงอย่างรวดเร็วอยู่ตลอดเวลา เพื่อจุดประสงค์ในการที่จะรักษาความมั่นคงของชาติ ให้มีสันติสุขและยั่งยืนถาวรตลอดไป
ความมั่นคง (Security) เป็นคำที่ใช้อยู่ในชีวิตประจำวันโดยทั่วไป และเป็นคำที่มีความสำคัญอย่างยิ่งทางด้านการทหาร รวมทั้งด้านการบริหารประเทศ และการเมืองระหว่างประเทศ ความหมายของ "ความมั่นคง" ซึ่งกว้างขวางตั้งแต่ความมั่นคงส่วนบุคคล (Individual Security) ความมั่นคงของกลุ่ม (Group Security) ความมั่นคงของรัฐ (State Security) และความมั่นคงระหว่างประเทศ (International Security)
อย่างไรก็ตาม ความหมายพื้นฐานของความมั่นคง คือ "ความรู้สึกปลอดภัยจากการคุกคาม หรืออันตราย" (To feel free from threats, anxiety, or danger) ความมั่นคงซึ่งเป็นสภาวะทางจิตใจของบุคคล ไม่ว่าจะเป็นผู้นำทางการเมืองระดับสูงของประเทศ หรือประชาชนโดยทั่วไป ที่รู้สึกปลอดภัยจากอันตรายโดยบุคคลอื่น จึงกล่าวได้ว่า "ความมั่นคงของรัฐ หมายถึง รัฐ (หรือผู้นำรัฐและประชาชน) เชื่อว่าตนเองปลอดภัยจากความกลัวว่าจะถูกคุกคามจากรัฐอื่น หรือองค์กรอิสระต่างชาติ"
ดังนั้น ความหมายของความมั่นคง จึงเป็นสภาวะทางจิตใจที่เป็นนามธรรม มิใช่สถาวะที่เป็นรูปธรรม เป็นการแสดงว่าบุคคลรู้สึกอย่างไร ซึ่งขึ้นอยู่กับมุมมอง/ทัศนคติ (Perceptions) ต่อสภาวะแวดล้อมในขณะนั้น ความมั่นคงจึงมีขอบเขตที่แตกต่างกันอย่างมากในสถานการณ์เดียวกันในความรู้สึกของคนอื่น ความแตกต่างในการสนองต่อความไม่แน่นอน ความสามารถในการเผชิญวิกฤติ และความอดทนต่อแรงกดดัน ทำให้ความมั่นคงของผู้หนึ่งอาจเป็นความไม่มั่นคงของผู้อื่นได้
แม้ว่าแต่ละบุคคลจะรู้สึกต่างกันถึงสิ่งที่ทำให้มั่นคง หรือไม่มั่นคง แต่ประสบการณ์สอนให้รู้ว่าไม่มีความมั่นคงอย่างสมบูรณ์ หรือความไม่มั่นคงอย่างแท้จริง ความรู้สึกว่ามั่นคงหรือไม่มั่นคงจะแปรผันไปตามสถานการณ์ที่ผันแปรไปตามระยะเวลา เรื่องของความมั่นคงไม่ได้หมายถึงการมีความมั่นคง หรือไม่มีความมั่นคง แต่เป็นสถานะหรือระดับของความรู้สึกว่าจะมีความปลอดภัยมากหรือน้อย ความรู้สึกเช่นนี้ในบุคคลก็เป็นเช่นเดียวกับรัฐ รัฐไม่สามารถที่จะมีความมั่นคงสมบูรณ์ หรือไม่มั่นคงอย่างแท้จริงเช่นเดียวกัน
