๖. ที่ราคาเท่าไร (At What Cost)
การดำเนินการเพื่อความมั่นคงจะต้องมีค่าใช้จ่ายเสมอ บางครั้งอาจจะต้องล้มเลิกเป้าหมายอื่น เพื่อนำทรัพยากรไปใช้เพื่อความมั่นคง ค่าใช้จ่ายเพื่อความมั่นคงจึงเป็นสิ่งสำคัญที่ผู้รับผิดชอบต้องคำนึงถึงเสมอ แม้ความมั่นคงแห่งขาติจะเป็นคุณค่า (Value) ที่สำคัญที่สุดของชาติ แต่การปกป้องคุณค่านี้โดยไม่คำนึงถึงค่าใช้จ่าย จะส่งผลกระทบไปยังคุณค่าอื่นของชาติได้ ไม่เฉพาะแค่ทรัพยากรที่จะต้องถูกแบ่งจากส่วนที่จะพัฒนาประเทศเท่านั้น แต่อาจส่งผลให้โอกาสในการปะทะกันด้วยอาวุธระหว่างประเทศมีมากขึ้น
จากเหตุผลของความมั่นคงแห่งชาติ การลงทุนเพื่อความมั่นคงจึงต้องมีข้อพิจารณาที่เหมาะสมและต้องคิดค่าใช้จ่ายเสมอ ทั้งค่าใช้จ่ายที่เป็นตัวเงินและค่าใช้จ่ายที่เป็นนามธรรม เช่น ผลกระทบด้านจิตใจ ด้านสังคม ฯลฯ
๗. ในห้วงเวลาใด (In What Time Period)
การสร้างความมั่นคงแห่งชาติที่เหมาะสมระยะยาว ย่อมแตกต่างจากการดำเนินการระยะสั้น สำหรับความมั่นคงระยะสั้น การสร้างรั้วสูง เลี้ยงสุนัขดุ และมีปืน อาจจะมีประโยชน์สำหรับการป้องกันการคุกคามจากศัตรูข้างบ้าน แต่ในระยะยาว การผูกมิตรกับฝ่ายตรงข้ามอาจจะเป็นผลดีกว่า การสร้างความมั่นคงระยะสั้น จึงอาจจะแตกต่างจากการดำเนินการระยะยาว
นโยบายความมั่นคงแห่งชาติ (National Security Policy)
เนื่องจากความมั่นคงแห่งชาติเป็นเรื่องสำคัญที่เกี่ยวข้องกับความอยู่รอดของประเทศ ความเจริญของประเทศ ความสงบสุข และความมีศักดิ์ศรี ของชาติ และยังเป็นเรื่องซับซ้อน มีปัจจัยที่เกี่ยวข้องมากมาย ทั้งเศรษฐกิจ การเมืองระหว่างประเทศ และการทหาร รวมทั้งเป็นการแข่งขันกันระหว่างประเทศ ด้วยการเสริมสร้างความมั่นคงและประกันความมั่นคง จึงเป็นเรื่องยากและต้องดำเนินการอย่างรอบคอบ เพื่อให้เกิดความผิดพลาดน้อยที่สุด
การปฏิบัติงานแบบการแก้ปัญหาวันต่อวัน ในลักษณะของงานประจำวัน ไม่เพียงพอสำหรับความมั่นคงแห่งชาติ การทำให้ชาติมั่นคงจะต้องมีการวางแผนทั้งระยะสั้นและระยะยาว จะต้องมีวิสัยทัศน์ทั้งระยะสั้นและระยะยาว และจะต้องร่วมมือกันปฏิบัติด้วยความเข้าใจในแนวทางเดียวกันของทุกคนในชาติ ซึ่งการที่จะทำเช่นนี้ได้จะต้องมีจุดมุ่งหมายและกรอบการปฏิบัติเดียวกันที่เรียกว่า "นโยบายความมั่นคงแห่งชาติ" ที่จะเป็นหลักในการกำหนดยุทธศาสตร์ (Strategy) และกำหนดแผน รวมทั้งแนวทางปฏิบัติของทุกหน่วยงานให้สอดคล้องกันต่อไป
ความหมายของนโยบาย (Policy)
Institute of Defense Analysis กล่าวว่า "A policy is a rule governing an action or decision." Carl Von Clausewitz กล่าวว่า "Policy really operates on two levels. First, it can designate the political objectives toward which strategy is directed, and second, it can be taken to mean a rule, which governs action."
วิทยาลัยการทัพเรือสหรัฐ ฯ กล่าวว่า "By policy we mean political objectives, that is, the goals perceived by states to be in their national interests within the international community."
นโยบาย จึงหมายถึงวัตถุประสงค์ทางการเมือง ซึ่งกำหนดโดยรัฐบาล เป็นข้อความที่แสดงออกถึงความตั้งใจของรัฐบาลที่ต้องการจะทำโดยกล่าวถึงแต่เพียงจุดมุ่งหมายเท่านั้น ไม่มีการกล่าวถึงเครื่องมือหรือวิธีการ นโยบายตามความหมายที่แท้จริงจะกำหนดในระดับรัฐบาลหรือระดับกระทรวง โดยรัฐมนตรีว่าการกระทรวงเท่านั้น (ในฐานะตัวแทนรัฐบาล) ในระดับต่ำกว่ากระทรวงจะกำหนดแนวปฏิบัติ (Concepts) แทนตัวอย่างการเขียนนโยบายของสหรัฐ ฯ ในสมุดปกขาวปี ๑๙๙๕ เกี่ยวกับ East Asia and the Pacific เช่น
"The new democratic states of Asia will have our strong support as they move forward to consolidate and expand democratic reforms."
"We will continue to press for respect for human rights in cemeteries as diverse as China and Burma."
หลักการพื้นฐานในการกำหนดนโยบาย
การกำหนดนโยบายความมั่นคงแห่งชาติ จะต้องอยู่บนหลักการพื้นฐานดังต่อไปนี้
๑. มีความเป็นไปได้
นโยบายเป็นเป้าหมายและกรอบการปฏิบัติที่รัฐบาลกำหนด โดยมีความหวังว่าในสภาวการณ์โลกและของประเทศในขณะนั้น หากประเทศบรรลุเป้าหมายของนโยบาย โดยปฏิบัติตามกรอบของนโยบายแล้ว ประเทศเราจะมีความมั่นคง ทั้งนี้ เป้าหมายและกรอบนั้นจะต้องเป็นไปได้ คือ มีเครื่องมือ (กำลังอำนาจ) และสามารถกำหนดวิธีการปฏิบัติภายในกรอบที่กำหนดไว้ได้ หากนโยบายสูงเกิดกว่าที่จะเป็นไปได้ จะไม่เกิดประโยชน์ในการปฏิบัติ
๒. เข้าใจง่าย
เมื่อกำหนดนโยบายแล้ว จะต้องมีการปฏิบัติตามนโยบาย โดยหน่วยงานต่าง ๆ ทั้งภาพรัฐ และเอกชน ซึ่งผู้เกี่ยวข้องทั้งหมด คือคนทั้งประเทศ ถ้านโยบายเข้าใจยาก ผู้ปฏิบัติอาจแปลความหมายผิดและปฏิบัติไม่สอดคล้องกัน ดังนั้น การกำหนดนโยบายจึงต้องให้คนส่วนใหญ่เข้าใจง่าย และจดจำได้ง่าย การกำหนดนโยบายของสหรัฐฯ ฯ จึงมักจะมีคำจำกัดความ "Description" ที่เข้าใจง่ายและจดจำง่ายเสมอ เช่น "Policy of Containment", "Enlargement and Engagement" หรือ "Shape, Respond and Prepare Now."
๓. ประชาชนสนับสนุน
นโยบายความมั่นคงแห่งชาติ มีจุดมุ่งหมายอยู่ที่ความมั่นคงและชาติ ซึ่งนอกเหนือจากจะต้องตอบปัญหาของความมั่นคงแห่งชาติที่ได้กล่าวไปแล้ว ยังจะต้องได้รับการสนับสนุนจากคนส่วนใหญ่ของประเทศด้วย นโยบายที่ขาดการสนับสนุนจากประชาชน จะไม่สามารถดำเนินไปได้อย่างต่อเนื่องเป็นเวลานาน ดังนั้น การกำหนดนโยบายจึงต้องพิจารณาปัจจัยอื่น ๆ เพิ่มเติมด้วย เช่น ทัศนคติของประชาชน อุดมการณ์ของคนส่วนใหญ่ กระแสสังคม ฯลฯ แต่ปัจจัยเหล่านี้อาจไม่ใช่ข้อพิจารณาที่ถูกต้องของความมั่นคงแห่งชาติ ดังนั้น การชี้แจงเหตุผล และการประชาสัมพันธ์ จึงมีความจำเป็น แต่ประเด็นที่สำคัญที่สุด คือนโยบายที่ถูกต้อง เหมาะสม จะเป็นเหตุผลสำคัญที่สุดที่จะได้รับการสนับสนุน
๔. สามารถปรับเปลี่ยนตามสถานการณ์ได้
จุดอ่อนที่สำคัญของนโยบายความมั่นคงแห่งชาติ คือ กรรมวิธีในการดำเนินการเพื่อให้ได้มาซึ่งนโยบาย ซึ่งมักจะใช้ระยะเวลายาวนาน และเมื่อส่งต่อไปยังหน่วยปฏิบัติ สถานการณ์อาจจะเปลี่ยนแปลงไปแล้ว หรือการนำไปปฏิบัติจริงอาจมีปัญหา ไม่ราบรื่นอย่างที่คาดการณ์ไว้ในบางสถานการณ์สมควรที่จะปรับเปลี่ยนนโยบาย แต่กรรมวิธีที่ยุ่งยากอาจทำให้ไม่สามารถปรับเปลี่ยนนโยบายได้ นโยบายที่อาจจะเหมาะสมกับสถานการณ์จึงดำเนินต่อไป ดังนั้น จึงจำเป็นต้องมีกลไกที่สามารถทบทวนตรวจสอบ ประเมินผล และปรับเปลี่ยนนโยบายได้อย่างรวดเร็วให้สอดคล้องกับสถานการณ์ รวมทั้งผู้กำหนดนโยบายจะต้องมีวิสัยทัศน์และจิตใจกว้างในการรับทราบข้อมูล ข้อคิดเห็นต่อนโยบาย และพร้อมที่จะปรับให้เหมาะสมยิ่งขึ้น แต่นโยบายที่สำคัญก็ไม่ควรมีการปรับเปลี่ยนง่ายหรือบ่อย เพราะอาจสร้างความสับสนแก่ผู้ปฏิบัติ รวมทั้งเป็นการแสดงว่ามีข้อบกพร่องในการกำหนดนโยบาย ขาดวิสัยทัศน์ในการประเมินสภาวะแวดล้อมที่ดีพอ
