การวิเคราะห์และประเมินค่าความมั่นคงแห่งชาติ
1. กล่าวทั่วไป
การประเมินค่าความมั่นคงแห่งชาติในเชิงรูปธรรม ก็คือการกำหนดหรือระบุลงไปว่าความมั่นคงแห่งชาติในแต่ละองค์ประกอบเป็นอย่างไร มีความมั่นคงมากน้อยเพียงใด และภาพรวมทั้งสิ้นของความมั่นคงแห่งชาติเป็นอย่างไร ซึ่งอาจอาศัยการพิจารณาปัจจัยจากองค์ประกอบพื้นฐานของพลังอำนาจของชาติที่ได้กล่าวไว้ในบทที่สาม หรือองค์ประกอบของความมั่นคงที่ได้จัดแบ่งไว้ในบทที่สอง กล่าวคือ พิจารณาในองค์ประกอบความมั่นคงทางด้านการเมือง ทางด้านเศรษฐกิจ ทางด้านสังคม - จิตวิทยา ทางด้านการทหารและความมั่นคงทางด้านอื่น ๆ ซึ่งในที่นี้จะได้กล่าวถึงในเรื่องของ วิทยาศาสตร์และเทคโนโลยี และสิ่งแวดล้อม ซึ่งในปัจจุบันได้จัดเป็นพลังอำนาจแห่งชาติในประการหนึ่งด้วย และที่สำคัญ ในยุคกระแสโลกโลกาภิวัตน์ ที่จะได้กล่าวถึง คือ ความมั่นคงทางด้านข้อมูลข่าวสาร
สำหรับการประเมินค่าความมั่นคงแห่งชาติที่จะกล่าวต่อไปนี้ เป็นแนวทางในการประเมินในรูปแบบหนึ่งเท่านั้น และเป็นการประเมินโดยมุ่งเฉพาะปัจจัยที่สำคัญ ๆ เป็นหลัก และเน้นไปที่ปัจจัยภายในประเทศเป็นส่วนใหญ่ โดยมิได้เทียบเคียงหรือเปรียบเทียบกับประเทศอื่น
2. การวิเคราะห์และประเมินค่าความมั่นคงแห่งชาติ
2.1 ความมั่นคงแห่งชาติทางด้านการเมือง ความมั่นคงทางการเมืองเป็นพลังที่สำคัญต่อความมั่นคงของชาติ เพราะเป็นที่รวมของอำนาจในการบริหารประเทศให้เกิดความมั่นคงทางด้านเศรษฐกิจและสังคม ประเทศที่ระบบการเมืองมั่นคง รัฐบาลมีเสถียรภาพ จะสามารถเผชิญและแก้ปัญหาอันเป็นภัยคุกคามทั้งภายในและภายนอกประเทศได้ ความมั่นคงแห่งชาติทางด้านการเมือง อาจพิจารณาแบ่งออกเป็น 2 ประการ คือ ความมั่นคงแห่งชาติทางด้านการเมืองในประเทศ และความมั่นคงแห่งชาติทางด้านการเมืองระหว่างประเทศ
2.1.1 การเมืองภายในประเทศ
ข้อพิจารณาสำหรับความมั่นคงทางด้านการเมืองภายในประเทศที่สำคัญ ได้แก่ ความเชื่อถือศรัทธาในระบบการปกครอง มีความเชื่อมั่น และพร้อมที่จะให้การสนับสนุนร่วมมือกับรัฐบาล ความมั่นคงทางการเมืองจึงขึ้นอยู่กับปัจจัยสำคัญที่ผสมผสานกันดังนี้
- ระบบการปกครอง สังคมอยู่ได้ด้วยดี เพราะคนในสังคมยอมรับในกฎเกณฑ์ของสังคมนั้น ประเทศชาติก็เช่นเดียวกัน จะอยู่ในกฎเกณฑ์ใด ระบอบการปกครองใด ก็ควรจะต้องเป็นสิ่งที่เหมาะสมกับเอกลักษณ์ เหมาะกับอุปนิสัย และความต้องการของชนในชาติ
ระบอบประชาธิปไตยนั้น ยึดมั่นและให้ความสำคัญของศักดิ์ศรี วิถีชีวิต ความเสมอภาค และสิทธิเสรีภาพ บุคคล คุณค่า และศักดิ์ศรี ของมนุษย์ มีรากฐานสำคัญอยู่ที่มนุษย์ สามารถใช้วิจารณาญาณของตนเอง และสามารถกำหนดวิถีชีวิตของตนเอง โดยปราศจากการบงการหรือการใช้กำลังบังคับ นับว่าเป็นการปกครองระบอบประชาธิปไตย ให้ความสำคัญและนับถือคุณค่าของมนุษย์ ซึ่งเป็นสิ่งที่ประชาชนชายไทยต้องการ สังคมไทยเป็นสังคมที่ไม่เคยไร้กษัตริย์นับตั้งแต่โบราณกาลเป็นต้นมา ไม่ว่าคนไทยจะไปลงหลักปักฐานสร้างบ้านสร้างเมือง ณ ที่ใด บ้านเมืองของคนไทยนั้นต้องมีกษัตริย์ ในยามที่บ้านเมืองเกิดยุคเข็ญ องค์พระมหากษัตริย์นั้นว่างลง ก็จะต้องมีคนคิดกอบกู้สถาบันพระมหากษัตริย์ให้กลับฟื้นขึ้นมาใหม่เพื่อสืบสถาบันต่อไปมิให้ขาดลงได้
เพราะเหตุว่าคนไทยแลเห็นความสำคัญแห่งสถาบันพระมหากษัตริย์ที่มีต่อชีวิต ต่อสังคม และต่อการสืบทอดวัฒนธรรมไทย ทำให้สังคมมีเอกลักษณ์ของตนเอง เพราะสถาบันพระมหากษัตริย์ของไทยนั้น มีลักษณะแตกต่างจากสถาบันพระมหากษัตริย์ในสังคมอื่น ๆ  อยู่มาก เนื่องจากตั้งอยู่บนรากฐานแห่งความรักและความศรัทธาของประชาชน
นี่คือเหตุผลและข้อพิสูจน์ว่าระบอบการปกครองที่เหมาะสมกับประเทศไทยที่สุดคือ การปกครองระบอบประชาธิปไตยอันมีพระมหากษัตริย์เป็นประมุข
- ผู้บริหารประเทศ (รัฐบาล) รัฐบาลเป็นหัวใจของการปกครองของชาติ รัฐบาลจะต้องมีความสามารถในการบริหารที่สามารถตอบสนองความต้องการของประชาชน สำหรับคุณภาพที่ดีของรัฐบาล เช่น
- มีความสามารถในการบริหารราชการแผ่นดิน ให้เป็นไปตามกฎหมายข้อบังคับ และให้บรรลุวัตถุประสงค์ของชาติ
- มีความสามารถในการรักษาเสถียรภาพทางการเมือง
- มีความสามารถในการแก้ไขปัญหาได้อย่างมีประสิทธิภาพ
- มีความสามารถในการพัฒนาเศรษฐกิจและสังคม
- มีความสามารถที่จะยังคงความเป็นธรรมทางเศรษฐกิจและสังคมให้เกิดแก่ประชาชนเป็นส่วนรวม
- มีความสามารถในการดำเนินการทูต
- มีความสามารถในการนำความก้าวหน้าทางวิทยาศาสตร์และเทคโนโลยีมาใช้ในการผลิตทั้งทางอุตสาหกรรมและเกษตรกรรมของประเทศ เพื่อสร้างความสมบูรณ์พูนสุขให้กับประชาชน
รัฐบาลที่ดีจะต้องปฏิบัติงานให้ทันกับเหตุการณ์และจะต้องใช้อำนาจต่าง ๆ อย่างเด็ดขาดมั่นคง และถูกทาง เพื่อให้เกิดประสิทธิภาพ หากรัฐบาลประชาธิปไตยไม่สามารถที่จะแก้ปัญหาที่สำคัญและเร่งด่วนต่าง ๆ ได้อย่างมีประสิทธิภาพ ประเทศชาติก็จะเกิดวิกฤติ ไม่ว่าจะเป็นการเข้ามาแทรกแซงของอำนาจอื่น ๆ ในสังคมที่อาจเป็นอำนาจจากฝ่ายทหารเช่นในอดีต อำนาจจากการรวมตัวกันของคนบางกลุ่ม อำนาจจากภายนอก เป็นต้น
- กลไกของรัฐบาล (ข้าราชการ, เจ้าหน้าที่) ประเทศชาติที่เจริญก้าวหน้า และมีความมั่นคงนั้น ข้าราชการ และเจ้าหน้าที่ของรัฐทุกฝ่ายทุกคนเป็นกำลังอันสำคัญในการพัฒนาประเทศ ทั้งนี้ ต้องอาศัยการปฏิบัติหน้าที่ด้วยความรับผิดชอบ ความซื่อสัตย์สุจริต และการทำงานอย่างมีอุดมการณ์และมีประสิทธิภาพ มีมนุษยสัมพันธ์ที่ดี ให้ความช่วยเหลือประชาชนเป็นหลัก และเป็นแบบฉบับที่ดีให้ประชาชนได้รู้จัก และตระหนักในสิทธิ หน้าที่ และความรับผิดชอบในระบอบประชาธิปไตย และเป็นที่พึ่งอันอบอุ่นของประชาชน
- นักการเมืองและพรรคการเมือง นักการเมืองจะต้องเป็นผู้ที่มีอุดมการณ์ มีวินัย เห็นแก่ประโยชน์ส่วนรวมมากกว่าประโยชน์ของตนเอง หรือประโยชน์ของพรรค มีความเข้าใจและศรัทธาต่อระบอบประชาธิปไตย ยึดหลักและนโยบายที่ดีงาม อุทิศตนเพื่อประโยชน์สุขของชาติและประชาชน เพื่อให้บรรลุวัตถุประสงค์มูลฐานของชาติไทย
พรรคการเมืองต้องวางรากฐานจากประชาชนอย่างแท้จริง และมีนโยบายอย่างแน่ชัดในอันที่จะเข้าร่วมบริหารประเทศ หรือกำกับดูแลการบริหารประเทศให้เป็นไปตามครรลองของประชาธิปไตย ในอันที่จะบรรลุวัตถุประสงค์มูลฐานของชาติ
- ประชาชน ความมั่นคงทางการเมืองจะเกิดขึ้นได้นั้น ประชาชนต้องสามารถมีส่วนร่วมในการปกครองประเทศอย่างแท้จริง การที่จะเป็นเช่นนี้ได้ต้องให้ประชาชนมีความรู้ความเข้าใจในสิทธิ หน้าที่ และความรับผิดชอบ มีความเลื่อมใสและศรัทธาการปกครองในระบอบประชาธิปไตยอันมีพระมหากษัตริย์เป็นประมุข มีความสนใจในการเมือง รู้จักและตระหนักถึงคุณค่าของการใช้อำนาจอธิปไตยของตน อาทิเช่น ตระหนักรู้ถึงคุณค่าของการเลือกตั้งในระบอบประชาธิปไตยให้ได้มาซึ่งผู้แทนราษฎรที่ดีที่สุด
- ความศรัทธาของประชาชนส่วนใหญ่ในประเทศ ที่พร้อมจะให้การสนับสนุนต่อระบอบการปกครองและการบริหารงานของรัฐบาลที่เป็นอยู่ในขณะนั้น ประเทศใดก็ตามที่มีประชาชนซึ่งมีความเชื่อถือ มีศรัทธา มีความจงรักภักดี และพร้อมที่จะให้การสนับสนุนระบอบการปกครองของรัฐบาลอย่างจริงจังเป็นจำนวนมากแล้ว ความมั่นคงแห่งชาติทางด้านการเมืองในประเทศก็ยิ่งมีมากขึ้น ในทางตรงกันข้าม หากประชาชนมีความไม่พอใจในระบอบการปกครอง หรือการบริหารงานของรัฐบาลในระยะสั้นเป็นจำนวนมากในเวลาเดียวกัน ก็จะมีความศรัทธาและมีความพร้อมที่จะให้การสนับสนุนรัฐบาลน้อย ก็อาจพิจารณาได้ว่า ประเทศนั้นยังไม่มีความมั่นคงแห่งชาติทางด้านการเมืองภายในประเทศ ดังจะเห็นได้จากประเทศที่มีระบอบการปกครองแบบประชาธิปไตย แต่แนวความคิดของประชาชนเกี่ยวกับระบอบประชาธิปไตยยังไม่ตรงกัน ก็มักจะมีปัญหาทางด้านการเปลี่ยนแปลงทางการเมืองอยู่บ่อย ๆ
มีผู้กล่าวไว้ว่า เสถียรภาพและความมั่นคงของระบอบการเมือง เป็นปัจจัยสำคัญที่สุดอันหนึ่งในการเสริมสร้างความมั่นคงแห่งชาติ โดยเฉพาะในประเทศที่กำลังพัฒนา ซึ่งมักมีปัญหาวุ่นวายทางการเมือง เป็นเหตุให้รัฐบาลขาดเสถียรภาพและล้มลุกคลุกคลาน ไม่ได้รับการยอมรับจากประชาชน ผู้นำทางการเมืองทำการฉ้อราษฎร์บังหลวงในรูปแบบต่าง ๆ ทำให้เกิดความวุ่นวายอยู่เป็นประจำ และกลุ่มอิทธิพลจะถือเป็นปัจจัยในการปฏิวัติ หรือรัฐประหารต่อไปซึ่งถือกันว่าเป็น "วงจรอุบาทว์ (Vicious Cycle)" ของระบบการเมืองภายในประเทศ สำหรับในประเทศพัฒนาแล้ว ประเด็นนี้ไม่ค่อยได้กล่าวถึงกันนัก เพราะระบบการเมืองในประเทศเหล่านี้ค่อนข้างจะมีความมั่นคงพอสมควร
2.1.2 การเมืองระหว่างประเทศ
ประเทศชาติก็เหมือนคนเราตรงที่อยู่โดดเดี่ยวตามลำพังไม่ได้ จะต้องมีการคบหาสมาคม และจะต้องอยู่ร่วมกับประเทศอื่น ๆ ในโลก ประเทศใดมีประเทศเพื่อนบ้าน หรือประเทศใกล้เคียงเป็นมิตรสนิทสนมกัน ไม่มีกรณีพิพาทปัญหาชายแดนหรือปัญหาขัดแย้งอื่นใด ไม่คุกคามโดยประเทศที่มีแสนยานุภาพเหนือกว่า ก็นับได้ว่ามีความมั่นคงพอสมควร แต่อย่างไรก็ตาม แต่ละประเทศจะต้องพยายามติดต่อสัมพันธ์กับประเทศอื่น หรือกลุ่มประเทศทั้งหลาย เพื่อผลประโยชน์แห่งชาติของตนทั้งด้านเศรษฐกิจ สังคม และวัฒนธรรม โดยการ
- ดำเนินนโยบายต่างประเทศอย่างอิสระ โดยยึดถือผลประโยชน์ความมั่นคงและความอยู่รอดของชาติเป็นสำคัญ
- ส่งเสริมสัมพันธ์ไมตรีอันดีและความสัมพันธ์ทางเศรษฐกิจการค้าและสังคม
- ยึดมั่นในหลักการเคารพเอกราชอธิปไตย บูรณภาพดินแดน ความเสมอภาคการไม่รุกราน และไม่แทรกแซงในกิจการภายในซึ่งกันและกัน
- ให้ความสนับสนุนความร่วมมืออย่างเต็มที่ แก่บรรดาสมาชิกของสมาคมแห่งชาติ (เช่น กลุ่มอาเซียน) เพื่อให้เกิดสเถียรภาพ ความมั่นคง ความไพบูลย์รุ่งเรือง และสันติสุขร่วมกัน
ทั้งนี้ โดยการติดต่อระหว่างกันโดยการทูน การไปมาหาสู่กัน ความมั่นคงทางการเมืองระหว่างประเทศ จะมีส่วนช่วยให้การเมืองภายในมั่นคงขึ้น อาทิเช่น การรับรองรัฐบาลที่ตั้งขึ้นใหม่ ส่วนทางด้านการทหารในกรณีที่มีความขัดแย้ง ยังอาศัยการเจรจากันเสียก่อนที่จะใช้กำลังเข้ารบราฆ่าฟันกัน
ถ้าหากนโยบายต่างประเทศไม่เหมาะสมเป็นต้นว่า นโยบายต่างประเทศที่แถลงออกไปนั้น เป็นผลให้ไปสร้างศัตรูกับประเทศของตนรอบด้าน หรือในการปฏิบัติอย่างใดอย่างหนึ่ง เป็นผลให้เกิดการผลักดันต่อประเทศอื่น ๆ ร่วมตัวกัน สกัดกั้น หรือขัดขวางผลประโยชน์ของชาติตนเอง หรือไปรวมตัวกันร่วมทำสงครามกับประเทศใดประเทศหนึ่ง เช่นนี้ความมั่นคงแห่งชาติทางด้านการเมืองระหว่างประเทศก็จะสูญเสียไป
