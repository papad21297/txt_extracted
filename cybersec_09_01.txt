แนวทางบริหารจัดการความมั่นคงปลอดภัย
การประยุกต์ใช้งานเทคโนโลยีร่วมกับการบริหารจัดการความมั่นคงปลอดภัยอย่างเหมาะสม โดยเฉพาะอย่างยิ่งการกำหนดนโยบาย การประยุกต์ใช้งานเทคโนโลยีที่เกี่ยวข้อง และควบคุมการปฏิบัติให้เป็นไปตามที่กำหนดในนโยบายจะสร้างความมั่นใจได้ว่าการผลิต ประมวลผล จัดเก็บ และแสดงผลทรัพยากรสารสนเทศนั้น ๆ มีความมั่นคงปลอดภัย
1. การควบคุมการเข้าถึงทรัพยากร
การควบคุมการเข้าถึงทรัพยากรสารสนเทศจะถูกดำเนินการ โดยการกำหนดและใช้งานมาตรการควบคุม (access control) ซึ่งหมายถึง กระบวนการ วิธีการ หรือระบบซึ่งจะทำการตรวจสอบผู้ใช้งานก่อนอนุญาตให้ผู้ใช้งานที่ผ่านการตรวจสอบนั้นเข้าถึงทรัพยากรสารสนเทศใด ๆ ได้ ยกตัวอย่าง มาตรการควบคุมสำหรับการเข้าใช้งานเครื่องคอมพิวเตอร์ส่วนบุคคล โดยทั่วไปที่นิยมใช้คือ การป้อนรหัสผู้ใช้งานและรหัสผ่าน มาตรการควบคุมสำหรับการผ่านเข้าออกห้อง อาจมีการติดตั้งระบบคีย์การ์ดให้เฉพาะผู้ที่มีการ์ดเท่านั้น จึงจะสามารถเข้าออกได้ หรือแม้กระทั่งการแจกจ่ายกุญแจเฉพาะเจ้าหน้าที่ผู้มีหน้าที่เกี่ยวข้องในการเข้าถึงห้องใดห้องหนึ่ง ก็จัดเป็นมาตรการควบคุม ทั้งนี้ มาตรการควบคุมสามารถจำแนกเป็น 3 ประเภท คือ
1.1 การควบคุมการเข้าถึงภาคบังคับ (mandatory access control) หมายถึง หลักการควบคุมการเข้าถึงแบบที่ผู้ใช้งานไม่สามารถเปลี่ยนแปลงสิทธิ์การเข้าถึงทรัพยากรได้ด้วยตนเอง เหมาะสำหรับการควบคุมทรัพยากรที่มีข้อมูลและสิทธิ์ของผู้ใช้งานมีความชัดเจน เนื่องจากผู้ใช้งานแต่ละคนจะถูกแบ่งมอบสิทธิ์ในการเข้าถึงทรัพยากรเป็นกลุ่ม ๆ (class or category) ในแต่ละกลุ่มจะมีการจัดลำดับความมั่นคงปลอดภัย เช่น การแบ่งข้อมูลออกแบบลับที่สุด ลับมาก ลับ และไม่จัดลำดับชั้นความลับ เป็นต้น
1.2 การควบคุมการเข้าถึงโดยผู้ใช้ (discretionary access control) มีหลักการการควบคุมการเข้าถึงทรัพยากรในลักษณะของการให้สิทธิ์แก่เจ้าของหรือผู้ได้รับสิทธิ์นั้น เมื่อมีการร้องขอการพิสูจน์สิทธิ์จากผู้ใช้งาน กลไกการตรวจสอบสิทธิ์ที่ได้รับอนุญาตของผู้ใช้งานจะถูกตรวจสอบ และกลไกนี้จะเป็นผู้ส่งต่อสิทธิ์ที่ผู้ใช้งานได้รับให้สามารถเข้าถึงทรัพยากรได้อีกต่อหนึ่ง ซึ่งกลไกนี้เป็นกลไกมาตรฐานที่ระบบฐานข้อมูลนิยมใช้ในการควบคุมการเข้าถึง โดยทั่วไปเป็นที่เข้าใจได้ว่าผู้ใดสร้างหรือเป็นเจ้าของทรัพยากร ผู้นั้นจะสามารถเข้าถึงและมอบสิทธิ์การเข้าถึงให้แก่ผู้อื่นได้
1.3 การควบคุมการเข้าถึงตามบทบาท (role-based access control) เป็นการควบคุมการเข้าถึงทรัพยากรตาม "หน้าที่" ที่ผู้ใช้งานมีต่อทรัพยากรสารสนเทศ กลไกควบคุมการเข้าถึงแบบนี้มีความเหมาะสมต่อการควบคุมการเข้าถึงทรัพยากรในระบบสารสนเทศ หรือโครงสร้างพื้นฐาน หรือโครงสร้างพื้นฐานระบบสารสนเทศที่มีความซับซ้อน เนื่องจากในระบบที่มีความซับซ้อนมาก ๆ มักมีความต้องการควบคุมทรัพยากรที่หลากหลาย หน้าที่ของผู้ใช้งานจึงถูกนำมาพิจารณาในการกำหนดสิทธิ์ ทำให้มั่นใจได้ว่าจะไม่มีผู้ใช้งานคนใดที่สามารถเข้าถึงหรือบริหารระบบได้ทั้งหมด การที่มีผู้สามารถเข้าถึงหรือบริการระบบได้แต่เพียงผู้เดียว ย่อมมีความเสี่ยงในการที่ข้อมูลหรือสารสนเทศในระบบนั้นจะถูกเปลี่ยนแปลงแก้ไขอย่างไม่ถูกต้อง ตัวอย่างหนึ่งของการควบคุมการเข้าถึงตามบทบาทคือ การควบคุมการเข้าถึงซอฟต์แวร์ที่ใช้ในการปรับแต่งคุณสมบัติของระบบปฏิบัติการซึ่งกำหนดให้ผู้ใช้งานต้องได้รับสิทธิ์เป็นผู้ดูแลระบบ (administrator) เป็นต้น
2. กลไกการควบคุมการเข้าถึงทรัพยากร
โดยปกติมาตรการการควบคุมที่ได้กล่าวมา มักถูกใช้ร่วมกับกลไกสำคัญต่อไปนี้ การแสดงตน การพิสูจน์ตัวจริง การกำหนดสิทธิ์ และการกำหนดความรับผิดชอบ ในกรณีนี้จะยกตัวอย่าง มาตรการควบคุมการเข้าถึงและใช้บริการธุรกรรมผ่านอินเทอร์เน็ตของสถาบันการเงินแห่งหนึ่ง ซึ่งลูกค้าสามารถเข้าใช้งานได้ผ่านเว็บบราวเซอร์ และซอฟต์แวร์ที่ทำงานบนโทรศัพท์เคลื่อนที่
2.1 การแสดงตน (identification) เป็นกลไกที่ใช้ในการควบคุมผู้ใช้านที่ต้องการเข้าถึงทรัพยากรตามช่องทางที่ทรัพยากรนั้น ๆ กำหนดขึ้น ในกรณีนี้ ผู้ใช้งานจะต้องใช้งานอาจถูกร้องขอให้ใช้งานผ่านเว็บบราวเซอร์ที่ได้รับความนิยมใช้งาน (เช่น ไฟร์ฟอกซ์ กูเกิลโครม) และซอฟต์แวร์ที่ถูกพัฒนาขึ้นโดยสถาบันการเงินแห่งนั้นเท่านั้น หากการร้องขอใช้งานจากซอฟต์แวร์อื่น ๆ เช่น โอเปราบราวเซอร์ หรือ ซอฟต์แวร์ ที่ไม่ได้ถูกพัฒนาขึ้นโดยสถาบันการเงินแห่งนั้นจะไม่เข้าถึงและพิสูจน์ตัวจริงได้
2.2 การพิสูจน์ตัวจริง (authentication) เป็นกลไกที่ใช้ในการตรวจสอบความถูกต้องของผู้ที่มาแสดงตนขอเข้าถึงทรัพยากรสารสนเทศ การพิสูจน์ตัวจริงนิยมกระทำด้วยการตรวจสอบความ "ถูกต้อง" ของข้อมูลสำหรับการพิสูจน์ตัวจริง โดยแบ่งลักษณะของข้อมูลนั้นได้ 3 ลักษณะ คือ
1) ข้อมูลที่ผู้แสดงตนทราบ (something you know) เช่น ชื่อผู้ใช้งาน รหัสผ่าน หมายเลขพิน สำหรับใช้งานเอทีเอ็ม เป็นต้น
2) ข้อมูลที่ผู้แสดงตนมี (something you has) เช่น บัตรเอทีเอ็ม หมายเลขบัตร เป็นต้น
3) ข้อมูลที่ผู้แสดงตนเป็น (something you are) เช่น ข้อมูลลายนิ้วมือ ข้อมูลม่านตา เป็นต้น
สำหรับการเข้าถึงบริการธนาคารอิเล็กทรอนิกส์ในปัจจุบันนิยมใช้กลไกการพิสูจน์ตัวจริง โดยใช้แหล่งที่มาของข้อมูลร่วมกัน เพื่อให้มั่นใจได้ว่าผู้ที่แสดงตนนั้นเป็นผู้ที่มีสิทธิ์เข้าถึงทรัพยากรนั้นจริง ๆ โดยการใช้ข้อมูลชื่อผู้ใช้งาน รหัสผ่าน ร่วมรหัสผ่านแบบใช้ครั้งเดียว (One-Time Password; OTP) ที่ระบบจะเป็นผู้ส่งรายละเอียดไปยังโทรศัพท์มือถือเป็นครั้ง ๆ ไป เป็นต้น
2.3 การกำหนดสิทธิ์ (authorization) คือ กลไกในการตรวจสอบและส่งมอบสิทธิ์สำหรับการเข้าถึงทรัพยากรสารสนเทศให้กับผู้ใช้งานที่ผ่านการพิสูจน์สิทธิ์ตามที่ได้กำหนดไว้ในมาตรการควบคุมการเข้าถึงสารสนเทศสำหรับผู้ใช้งานรายนั้น ๆ ซึ่งการกำหนดสิทธิ์ก็จะสอดคล้องกับประเภทของการควบคุมการเข้าถึง ดังที่ได้กล่าวมาแล้วในตอนต้น
2.4 การกำหนดความรับผิดชอบ (accountability) เป็นกลไกที่ทำให้มั่นใจได้ว่าผู้ใช้งานที่เข้าใช้งาน ตลอดจนผู้ไม่ประสงค์ดีที่พยายามเข้าใช้งานจะสามารถถูกตรวจสอบและเป็นผู้รับผิดขอบผลของการกระทำที่มีต่อทรัพยากรสารสนเทศนั้น ๆ ได้ วิธีการและเทคโนโลยีสำคัญที่ใช้ในการตรวจสอบและกำหนดความรับผิดชอบ คือการจัดเก็บข้อมูลการจราจร การจัดเก็บประวัติการใช้งาน หรือที่นิยมเรียกว่า ล็อก (log) ของทรัพยากรต่าง ๆ ที่มี