แนวทางการจัดการความมั่นคงปลอดภัยระบบคอมพิวเตอร์
แบบจำลองความมั่นคงปลอดภัย
แบบจำลองความมั่นคงปลอดภัย (computer security model) เป็นเครื่องมือที่ถูกพัฒนาขึ้นสำหรับการบริหารความมั่นคงปลอดภัยของสารสนเทศ มีขอบเขตรวมถึงการรักษาความปลอดภัย ระบบคอมพิวเตอร์ และการจัดการนโยบายที่เกี่ยวข้องอื่น ๆ โดยมีวัตถุประสงค์หลักในการกำหนดมาตรการควบคุม แนวทางการป้องกัน การกำหนดนโยบายและกฎระเบียบที่เกี่ยวข้องกับการรักษาความมั่นคงปลอดภัย
1. แบบจำลองความมั่นคงของแมคคิวเบอร์
มีผู้เสนอแบบจำลองความมั่นคงปลอดภัยไว้หลากหลาย เช่น แบบจำลองของแกรมและเดนนิง แบบจำลองของคลากและวินสัน แบบจำลองของบริวและแนช เป็นต้น แต่แบบจำลองความมั่นคงปลอดภัยที่ได้รับการยอมรับอย่างกว้างขวางในการปรับใช้กับการรักษาความมั่นคงปลอดภัยสารสนเทศถูกพัฒนาขึ้นโดยจอห์น แมคคัมเบอร์ (John McCumber) โดยเสนอเป็นแผนภาพดังที่แสดงในภาพด้านล่างนี้ และได้รับความนิยมเรียกว่า แมคคัมเบอร์คิวบ์ (McCumber Cube) โดยแสดงองค์ประกอบที่จำเป็นในการรักษาความมั่นคงปลอดภัยของข้อมูลข่าวสาร ได้แก่ เป้าหมายหลักของการรักษาความมั่นคงปลอดภัย (desired goal) สถานะของสารสนเทศ (information state) และแนวทางป้องกัน (safe guard)
โดยในแต่ละองค์ประกอบหลักจะมีรายละเอียดที่เกี่ยวข้องดังต่อไปนี้
1.1 เป้าหมายหลักของการรักษาความมั่นคงปลอดภัย
1.1.1 การรักษาความลับ (confidentiality) หมายถึง การจัดการให้ทรัพยากรนั้นถูกล่วงรู้และแปลความหมายได้จากผู้ที่มีสิทธิ์
1.1.2 การรักษาความครบถ้วนสมบูรณ์ (integrity) หมายถึง การจัดการให้ทรัพยากรนั้นมีความครบถ้วนสมบูรณ์ มีกลไกตรวจสอบการถูกเปลี่ยนแปลงแก้ไข
1.1.3 การรักษาความพร้อมใช้ (availability) หมายถึง การจัดการให้ทรัพยากรนั้นถูกเข้าถึงและใช้งานได้จากผู้มีสิทธิ์อยู่เสมอ
1.2 สถานะของสารสนเทศ
1.2.1 การจัดเก็บ (storage) หมายถึง ทรัพยากรสารสนเทศใด ๆ ที่ถูกจัดเก็บในแหล่งจัดเก็บข้อมูล เช่น สภาวะที่สารสนเทศนั้นถูกจัดเก็บในหน่วยความจำ ฮาร์ดดิสก์ เป็นต้น
1.2.2 การประมวลผล (processing) หมายถึง ทรัพยากรสารสนเทศใด ๆ ที่ถูกกำลังถูกประมวลผล
1.2.3 การรับส่ง (transmission) หมายถึงทรัพยากรสารสนเทศใด ๆ ที่กำลังถูกรับ-ส่ง ผ่านตัวกลางการสื่อสาร เช่น การส่งข้อมูลพิสูจน์ตัวจริงผ่านเครือข่าย เป็นต้น
1.3 แนวทางป้องกัน
1.3.1 การจัดการนโยบาย (policy) หมายถึง การกำหนดระเบียบ วิธีปฏิบัติที่เกี่ยวข้องกันการรักษาความมั่นคงปลอดภัยทรัพยากรสารสนเทศต่าง ๆ
1.3.2 ทรัพยากรมนุษย์ (human factor) หมายถึง บุคคลที่มีส่วนเกี่ยวข้องกับทรัพยากรสารสนเทศนั้น ๆ
1.3.3 เทคโนโลยี (technology) หมายถึง เทคโนโลยีที่เกี่ยวข้องและสามารถนำมาประยุกต์ใช้ในการรักษาความมั่นคงปลอดภัยทรัพยากรสารสนเทศ เช่น เทคโนโลยีการเข้ารหัสลับ เทคโนโลยีที่เกี่ยวข้องกับการพิสูจน์ตัวจริง เป็นต้น
จากแบบจำลองนี้ เมื่อต้องการรักษาความมั่นคงปลอดภัยให้กับทรัพยากรใด ๆ ผู้มีส่วนเกี่ยวข้องจะต้องพิจารณาเป้าหมายหลักของการรักษาความมั่นคงปลอดภัยร่วมกับมุมมองอื่น ๆ คือ สถานะของสารสนเทศ และแนวทางป้องกัน เช่น พื้นที่ผิวที่เป็นจุดตัดกันระหว่างการรับส่งข้อมูล การรักษาความลับ และเทคโนโลยี แสดงให้เห็นถึงความจำเป็นที่จะต้องมีการเลือกใช้เทคโนโลยีที่เหมาะสมสำหรับการรักษาความลับของข้อมูลข่าวสารที่ถูกรับส่งระหว่างกัน ซึ่งเทคโนโลยีที่เกี่ยวข้องในกรณีนี้อาจเกี่ยวข้องกับการเข้ารหัสข้อมูลข่าวสารนั้น ๆ กระบวนการพิสูจน์ตัวจริงของอุปกรณ์สื่อสารเพื่อให้มั่นใจได้ว่าการรับส่งข้อมูลนั้นจะไม่ถูกส่งไปยังอุปกรณ์ที่ไม่ได้รับสิทธิ์ ทั้งนี้ แบบจำลองนี้จะถูกใช้ในการพิจารณากำหนดนโยบายและข้อกำหนดที่เกี่ยวข้องกับการควบคุม การประยุกต์ใช้งานเทคโนโลยีต่าง ๆ เพื่อรักษาความมั่นคงปลอดภัย
2. ตัวอย่างการประยุกต์ใช้งานแบบจำลอง
2.1 การโจมตีของซอฟต์แวร์ไม่พึงประสงค์ ซอฟต์แวร์ไม่พึงประสงค์ในปัจจุบันมีความสามารถในการโจมนีต่อทรัพยากรของระบบคอมพิวเตอร์ได้หลากหลาย โดยในที่นี้เป็นการยกตัวอย่างการใช้งานแบบจำลองของแมคคัมเบอร์ในการรักษาความมั่นคงปลอดภัยจากการโจมตีของคีย์ล็อกเกอร์ ซึ่งเป็นซอฟต์แวร์ไม่พึงประสงค์ที่ถูกออกแบบมาสำหรับการดักรับข้อมูลการใช้งานคอมพิวเตอร์ผ่านคีย์บอร์ด แบบจำลองของแมคคัมเบอร์สามารถนำมาประยุกต์ใช้ในการรักษาความมั่นคงปลอดภัยจากการโจมตีของซอฟต์แวร์ไม่พึงประสงค์ดังที่แสดงตาราง
ตารางการประยุกต์ใช้แบบจำลองแมคคัมเบอร์สำหรับการโจมตีของซอฟต์แวร์ไม่พึงประสงค์
เป้าหมายหลัก: "ความลับ"
สถานะ: "การจัดเก็บประมวลผล"
แนวทางการป้องกัน:
        - นโยบาย:
                - "การติดตั้งและปรับปรุงฐานข้อมูลมัลแวร์"
                - "การกำหนดตารางการตรวจสอบมัลแวร์ตามช่วงระยะเวลา"
        - เทคโนโลยี:
                - "ระบบตรวจจับผู้บุกรุกสำหรับโฮสต์"
                - "ระบบตรวจจับมัลแวร์"
        - ทรัพยากรบุคคล:
                - "พัฒนาความตระหนักรู้"
                - "เสริมสร้างความรู้ความเข้าใจ"
2.2 การโจมตีด้วยเทคนิคการทำให้ระบบปฏิเสธการให้บริการแบบ DDoS การโจมตึด้วยเทคนิคการทำให้ระบบปฏิเสธการให้บริการ (Denial of Service) เป็นภัยคุกคามที่สำคัญประการหนึ่งของการให้บริการอินเทอร์เน็ตที่ส่งผลให้ผู้ที่มีสิทธิ์ใช้งานไม่สามารถใช้งานเครือข่ายได้ ในที่นี้เป็นตัวอย่างการประยุกต์ใช้แบบจำลองของแมคคัมเบอร์ในการรักษาความมั่นคงปลอดภัยต่อการโจมตีด้วยเทคนิค DDoS ซึ่งเป็นการโจมตีจากผู้ไม่ประสงค์ดีหลาย ๆ รายพร้อม ๆ กัน เมื่อพิจารณาภัยคุกคามและแนวทางการจัดการต่อภัยคุกคามดังที่แสดงในตาราง
ตาราง การประยุกต์ใช้แมคคัมเบอร์โมเดลสำหรับการจัดการ DDoS
เป้าหมายหลัก: "ความพร้อมใช้"
สถานะ: "การรับส่ง"
แนวทางการป้องกัน:
        - นโยบาย:
                - "การเฝ้าตรวจเครือข่าย"
        - เทคโนโลยี:
                - "ระบบตรวจจับผู้บุกรุกทางเครือข่าย (IDS)"
        - ทรัพยากรบุคคล:
                - "พัฒนาความสามารถให้ตอบสนองต่อสถานการณ์"
2.3 การโจมตีด้วยเทคนิคบรูทฟอร์ซต่อบริการเอฟทีพี การโจมตีด้วยเทคนิคบรูทฟอร์ซจะสุ่มรหัสผ่านจากฐานข้อมูลที่ได้รับความนิยม ตั้งแล้วเข้าสู่บริการ โดยมีวัตถุประสงค์หลักเพื่อเข้าใช้งานบริการโดยไม่ได้รับอนุญาต หากรหัสผ่านที่ตั้งไว้เป็นรหัสผ่านที่ตรงกับฐานข้อมูลจะทำให้ผู้ไม่ประสงค์ดีสามารถเข้าใช้งานระบบได้ และอาจทำให้ผู้ไม่ประสงค์ดีสามารถเปลี่ยนรหัสผ่าน เปลี่ยนแปลงแก้ไขข้อมูลในเซิร์ฟเวอร์ และปลอมแปลงเป็นเจ้าของบัญชีผู้ใช้นั้นได้
จะเห็นว่าการนำเทคโนโลยีที่ดีที่สุดประกอบกับการกำหนดนโยบายการรักษาความมั่นคงปลอดภัยที่ดีที่สุด ยังไม่อาจกล่าวได้ว่าการสร้างความมั่นคงปลอดภัยให้กับทรัพยากรสารสนเทศแบบสมบูรณ์นั้นเป็นไปได้ ไม่ว่าจะในระดับองค์กร หรือระดับบุคคล ทั้งนี้ เนื่องจากการรักษาความมั่นคงปลอดภัยเป็นกระบวนการ และการดำเนินการให้มั่นใจได้ว่าทรัพยากรเหล่านั้นถูกใช้งานอย่างมั่นคงปลอดภัย อย่างไรก็ดี การนำแบบจำลองของแมคคิวเบอร์มาประยุกต์ใช้ในการจัดการความเสี่ยง และบริหารความเสี่ยง จะเป็นเครื่องมือ และตัวชี้วัดพื้นฐานที่สำคัญสำหรับการรักษาความมั่นคงปลอดภัย
