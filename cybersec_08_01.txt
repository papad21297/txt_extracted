ภัยคุกคามและการโจมตี
ภัยคุกคามหมายถึง ชุดของเหตุการณ์ที่หากเกิดขึ้นแล้วจะเกิดผลเสียหายต่อความมั่นคงปลอดภัยของระบบคอมพิวเตอร์และสารสนเทศที่จัดเก็บ ประมวลผล และส่งผ่านระบบคอมพิวเตอร์นั้น ๆ เอ็ม วิทแมน (M. Whitman) จำแนกประเภทของภัยคุกคามที่มีต่อทรัพยากรสารสนเทศออกเป็นหมวดหมู่เพื่อความสะดวกในการบริหารจัดการภัยคุกคามต่อทรัพยากรสารสนเทศซึ่งประกอบด้วย บุคลากร ระบบงานประยุกต์ โครงสร้างพื้นฐานของระบบสารสนเทศและข้อมูลต่าง ๆ ที่มีในองค์กรนั้น ๆ
1. ประเภทของภัยคุกคาม
ภัยคุกคาม หมายถึง ชุดของเหตุการณ์ที่เกิดขึ้นแล้วจะส่งผลต่อความมั่นคงปลอดภัยของทรัพยากรสารสนเทศ ชุดของเหตุการณ์เหล่านี้มีวัตถุประสงค์หลักเพื่อการสร้าง การสกัดกั้น การขัดจังหวะ การดัดแปลงแก้ไข และการปลอมแปลง เพื่อทำลายความลับ ความครบถ้วนสมบูรณ์ และความพร้อมใช้ทรัพยากรสารสนเทศที่เป็นเป้าหมาย โดยสามารถจำแนกประเภทของภัยคุกคามตามทรัพยากรที่เป็นเป้าหมายได้ ดังต่อไปนี้
1.1 ภัยคุกคามต่อทรัพย์สินทางปัญญา คือ ภัยคุกคามที่เกิดขึ้น โดยหวังผลทำลายความมั่นคง ปลอดภัยของทรัพย์สินทางปัญญา เช่น ในระดับองค์กรต่าง ๆ ซึ่งโดยทั่วไปแล้ว การดำเนินกิจกรรมต่าง ๆ ภายในองค์กรมักทำให้เกิดกระบวนการและสร้างองค์ความรู้ต่าง ๆ เพื่อใช้ในการแก้ไขปัญหา และดำเนินกิจการภายในองค์กร ข้อมูลต่าง ๆ เหล่านี้จึงเป็นทรัพย์สินทางปัญญาขององค์กรนั้น ๆ รวมไปถึงผลการวิจัยความลับทางการค้า ซึ่งอาจทำให้องค์กรนั้นได้เปรียบคู่แข่งขัน ในกรณีของการใช้งานส่วนบุคคล ภัยคุกคามที่อาจเกิดขึ้นต่อทรัพยากรส่วนบุคคล เช่น การคัดลอกผลงาน หรือการคัดลอดลิขสิทธิ์ของซอฟต์แวร์ที่ติดตั้งในเครื่องคอมพิวเตอร์ส่วนบุคคลเพื่อนำไปใช้งานโดยไม่ได้รับอนุญาต เป็นต้น
1.2 ภัยคุกคามจากการโจมตีโดยซอฟต์แวร์ คือ ภัยคุกคามที่เกิดขึ้นจากการโจมตีของซอฟต์แวร์ต่อระบบเป้าหมาย ไม่ว่าจะเป็นต่อเครื่องคอมพิวเตอร์ส่วนบุคคล ระบบบริการที่ทำงานบนเซิร์ฟเวอร์ หรือโครงสร้างพื้นฐานเทคโนโลยีสารสนเทศอื่น ๆ เช่น เครือข่ายซอฟต์แวร์ที่ใช้โจมตีดังที่ได้กล่าวมา นิยมเรียกว่า "มัลแวร์" ซึ่งหมายถึงซอฟต์แวร์ที่ถูกออกแบบและพัฒนาขึ้นเพื่อสร้างความเสียหายต่อระบบเป้าหมาย และสามารถแบ่งออกเป็นหลายประเภทตามวิธีการโจมตีเป็นคอมพิวเตอร์ไวรัส (computer virus) หนอนอินเทอร์เน็ต (internet worms) โทรจัน (trojan) และแบคดอร์ (backdoor) เป็นต้น
1.3 ภัยคุกคามต่อคุณภาพของบริการ คือ ภัยคุกคามที่ก่อกวนทำให้ความพร้อมใช้ของทรัพยากรสารสนเทศขององค์กรไม่สามารถให้บริการต่อผู้ใช้งานได้อย่างมีประสิทธิภาพ เนื่องจากการทำงานขององค์กรในปัจจุบันมีแนวโน้มการประยุกต์ใช้เทคโนโลยีสารสนเทศและการสื่อสารในการทำงานมากยิ่งขึ้น เช่น องค์กรหนึ่ง ๆ อาจเปิดให้บริการต่าง ๆ ผ่านอินเทอร์เน็ต เพื่อให้ลูกค้าสามารถสั่งซื้อ และดำเนินธุรกรรมกับองค์กร เมื่อเกิดการโจมตีต่อเครือข่ายของผู้ให้บริการอินเทอร์เน็ต โดยการก่อวินาศกรรมกับระบบเครือข่าย ทำให้ผู้บริการต้องใช้เครือข่ายสำรองซึ่งมีประสิทธิภาพต่ำกว่า ย่อมส่งผลให้ความพร้อมใช้ของระบบให้บริการต่าง ๆ ที่เชื่อมต่อกับผู้ให้บริการรายนี้ลดลง เป็นต้น
1.4 ภัยคุกคามต่อข้อมูลและสารสนเทศ คือ ภัยคุกคามที่มีต่อการรักษาความลับของข้อมูลบุคคล และโครงสร้างพื้นฐานระบบสารสนเทศ โดยมักเกิดขึ้นเมื่อผู้ไม่ประสงค์ดีประสบความสำเร็จในการเข้าถึงบริการต่าง ๆ โดยไม่ได้รับอนุญาต จากนั้นอาจทำการนำข้อมูลต่าง ๆ ไปเปิดเผย หรือขายให้กับองค์กรคู่แข่ง นอกจากนี้ยังรวมถึงการแอบดักรับข้อมูลสำหรับการพิสูจน์ตัวจริงต่าง ๆ เช่น ชื่อผู้ใช้งาน และรหัสผ่านสำหรับเข้าถึงเครือข่าย หรือแม้กระทั่งความพยายามในการแอบดูรหัสผ่านสำหรับเข้าใช้เครื่องคอมพิวเตอร์ส่วนบุคคล การเก็บขยะที่เกิดขึ้นในองค์กรเพื่อค้นหารหัสผ่านที่ผู้ใช้งานอาจเขียนหรือพิมพ์แล้วทิ้งโดยไม่ได้ทำลาย ตลอดจนการลักลอบจำรหัสเอทีเอ็มของเป้าหมาย เป็นต้น
1.5 ภัยคุกคามที่เกิดจากธรรมชาติ คือ ภัยคุกคามที่เกิดขึ้นโดยธรรมชาติ เช่น เมื่อเกิดแผ่นดินไหว อาจทำให้สายไฟฟ้าหรือสายใยแก้วนำแสงที่เชื่อมโยงเครือข่ายเสียหาย ทำให้โครงสร้างพื้นฐานสารสนเทศต่าง ๆ ไม่สามารถใช้การได้ตามปกติ การเกิดอุทกภัยฉับพลันอาจส่งผลให้องค์กรไม่สามารถดำเนินกิจกรรมได้ตามปกติ รวมไปถึงเหตุการณ์ไฟไหม้ที่เกิดขึ้นกับทรัพยากรสารสนเทศต่าง ๆ ที่มี ตลอดจนการสะสมของฝุ่นที่อาจทำให้เกิดไฟฟ้าลัดวงจรบนแผงวงจรไฟฟ้า ภัยธรรมชาติที่สำคัญ ๆ เช่น ฟ้าผ่า แผ่นดินไหว น้ำท่วม พายุไต้ฝุ่น สึนามิ ดังที่เคยเกิดขึ้นกับองค์กรสำคัญ ๆ ในประเทศที่สูญเสียข้อมูลสำคัญขององค์กร อันเนื่องมาจากอุทกภัย เป็นต้น
1.6 ภัยคุกคามจากความผิดพลาดของมนุษย์ คือ ภัยคุกคามที่มีสาเหตุมาจากความผิดพลาดของผู้ใช้งานที่มีสิทธิ์เข้าถึงและบริหารจัดการระบบในทุกระดับ เช่น ผู้ใช้งานทั่วไปนิยมเขียนรหัสผ่านสำหรับเข้าใช้งานระบบต่าง ๆ แล้วแปะไว้บนจอคอมพิวเตอร์ ส่งผลให้ข้อมูลที่ใช้ในการพิสูจน์ตัวจริงอาจถูกผู้ไม่ประสงค์ดีนำไปใช้ และใช้สิทธิ์ของผู้ใช้คนนั้นในการโจมตีต่อความมั่นคงปลอดภัยของทรัพยากรสารสนเทศ ข้อผิดพลาดอื่น ๆ เช่น การปรับแต่งการตั้งค่าของอุปกรณ์และซอฟต์แวร์ที่เกี่ยวข้องผิดพลาด การใช้งานคอมพิวเตอร์ส่วนบุคคลผู้ใช้งานอาจปรับการตั้งค่าการทำงานซอฟต์แวร์ป้องกันคอมพิวเตอร์ไวรัสผิดพลาด ทำให้ไม่มีการปรับปรุงฐานข้อมูลของซอฟต์แวร์ เมื่อเวลาผ่านไปซอฟต์แวร์นั้นก็ไม่สามารถตรวจจับคอมพิวเตอร์ไวรัสใหม่ ๆ ได้ ส่งผลให้เกิดปัญหาที่เกี่ยวข้องกับความมั่นคงปลอดภัยกับคอมพิวเตอร์เครื่องนั้น ๆ เป็นต้น
1.7 ภัยคุกคามจากการข่มขู่และการเปิดเผยข้อมูล คือ ภัยคุกคามที่เกิดขึ้นเมื่อผู้ไม่ประสงค์ดี หรือบุคลการในองค์กรโจรกรรมข้อมูลจากระบบสารสนเทศแล้วทำการเรียกค่าไถ่กับเจ้าของข้อมูลหรือเจ้าของระบบ เช่น การโจรกรรมหมายเลขบัตรเครดิตจากระบบบริการร้านค้าออนไลน์ต่าง ๆ ทั้งนี้ หากผู้ไม่ประสงค์ดีดำเนินการสำเร็จแล้วนำข้อมูลดังกล่าวเผยแพร่ต่อสาธารณะ จะทำให้เกิดผลเสียหายต่อองค์กรนั้น ๆ อย่างมาก เพื่อแลกเปลี่ยนกับความเสียหายที่อาจเกิดขึ้น จึงเกิดการเจรจาต่อรองและเรียกค่าไถ่ เป็นต้น
1.8 ภัยคุกคามจากการบริหารจัดการที่หละหลวม คือ ภัยคุกคามที่เกิดขึ้นจากการกำหนดแผน
งานและจัดการนโยบายการใช้งานทรัพยากรสารสนเทศอย่างไม่เหมาะสม ทำให้เกิดช่องโหว่ในการบริหารจัดการ จนส่งผลให้หากเกิดการโจมตีต่อทรัพยากรสารสนเทศในองค์กรนั้น ๆ เช่น การกำหนดนโยบายการเข้าถึงและการกำหนดสิทธิ์ที่ไม่รอบคอบรัดกุม การไม่มีกำหนดให้พิสูจน์ตัวจริงก่อนการเข้าถึงทรัพยากร เป็นต้น
1.9 ภัยคุกคามจากมาตรการควบคุมที่ไม่เหมาะสม คือ ภัยคุกคามที่เกิดขึ้นจากการควบคุมและการปรับตั้งค่าอุปกรณ์ในโครงสร้างพื้นฐานสารสนเทศไม่เหมาะสมอันเป็นผลจากการออกแบบ การทำงานที่ด้อยประสิทธิภาพ เช่น การปล่อยให้ผู้ใช้ทั่วไปสามารถเข้าถึงเน็ตเวิร์คสวิตช์ สามารถทำการปรับตั้งค่าให้มีการดักรับข้อมูลได้ เนื่องจากไม่มีการตั้งชื่อผู้ใช้และรหัสผ่านของผู้ใช้ เพื่อจำแนกเจ้าหน้าที่ดูแลระบบออกจากผู้ใช้งานทั่วไป ผู้ใช้งานที่ไม่ประสงค์ดี อาจค้นรหัสผ่านมาตรฐานของอุปกรณ์นั้น ๆ แล้วเข้าไปปรับการตั้งค่าต่าง ๆ ซึ่งอาจส่งผลกระทบต่อความมั่นคงปลอดภัยของทรัพยากรต่าง ๆ ในองค์กรได้ เป็นต้น
1.10 ภัยคุกคามจากการก่อการร้ายและการบ่อนทำลาย คือ ภัยคุกคามที่เกิดขึ้น โดยมีแรงจูงใจในการบ่อนทำลายความมั่นคงปลอดภัยของทรัพยากรพื้นฐานขององค์กร เช่น ความพยายามในการเข้าควบคุมระบบควบคุมต่าง ๆ ของโรงไฟฟ้า หรือศูนย์โทรคมนาคม เพื่อสร้างความสับสนวุ่นวายให้กับสังคม และส่งผลกระทบต่อผู้คนในวงกว้าง เพื่อตอบสนองต่อแรงจูงใจทางการเมือง ศาสนา และความเชื่อของกลุ่ม เป็นต้น
1.11 ภัยคุกคามจากการขโมย คือ การโจรกรรมต่าง ๆ ที่เกิดขึ้นต่อทรัพย์สินขององค์กร ไม่ว่าจะเป็นในรูปของข้อมูล ฮาร์ดแวร์ โดยอาจมีแรงจูงใจที่หลากหลาย เช่น การนำสินค้านั้น ๆ ไปขายทอดตลาด หรือการนำทรัพย์สินนั้น ๆ ไปเพื่อค้นหาข้อมูลที่ต้องการ แล้วนำข้อมูลนั้น ๆ ไปใช้ประโยชน์ต่อไป เช่น การขโมยคอมพิวเตอร์โน้ตบุ๊กของวิศวกรองค์กรคู่แข่งเพื่อนำไปสืบค้นข้อมูลที่เกี่ยวข้อง เป็นต้น
1.12 ภัยคุกคามจากความผิดพลาดของฮาร์ดแวร์ คือ ภัยคุกคามที่เกิดขึ้น เนื่องจากข้อบกพร่องของฮาร์ดแวร์ จนอาจทำให้ส่งกระทบต่อความมั่นคงปลอดภัย เช่น ความผิดพลาดในการออกแบบหน่วยประมวลผลกลาง (Central Processing Unit; CPU) ซึ่งส่งผลให้มีข้อบกพร่องเกี่ยวกับการคำนวณเลขจุดทศนิยม อาจส่งผลเสียต่อความครบถ้วนสมบูรณ์ของข้อมูล และสารสนเทศ ที่ถูกประมวลผล หรือความผิดพลาดด้านการรักษาความมั่นคงปลอดภัยของอุปกรณ์เราเตอร์ที่หากผู้ไม่ประสงค์ดีทำการโจมตีต่อข้อผิดพลาดดังกล่าว จะสามารถเข้าโจมตีอุปกรณ์อื่น ๆ ที่เชื่อมต่อกับเราเตอร์ได้ เป็นต้น
1.13 ภัยคุกคามจากความผิดพลาดของซอฟต์แวร์ คือ ภัยคุกคามที่เกิดจากความผิดพลาดของซอฟต์แวร์ เช่น ข้อผิดพลาดในขั้นตอนการพัฒนาซอฟต์แวร์ที่ไม่ได้รับการทดสอบ ทั้งนี้ อาจกล่าวได้ว่า ซอฟต์แวร์ที่ถูกใช้งานเกือบทุกชนิดมีช่องโหว่ที่หากผู้ไม่ประสงค์ดีทำการโจมตีช่องโหว่นั้น ๆ สำเร็จ จะเป็นภัยคุกคามต่อความมั่นคงปลอดภัยสารสนเทศได้
1.14 ภัยคุกคามจากเทคโนโลยีที่ล้าสมัย คือ ภัยคุกคามที่เกิดจากการใช้งานเทคโนโลยีที่ล้าสมัย ซึ่งอาทำให้สารสนเทศที่ถูกสร้าง ประมวลผล และจัดเก็บขึ้น มีความไม่มั่นคงปลอดภัย โดยเป็นผลสืบเนื่องจากโครงสร้างพื้นฐานของเทคโนโลยีล้าสมัย อันเกิดจากผู้ผลิตเทคโนโลยีดังกล่าวได้ยกเลิกการให้การสนับสนุนหลังการขาย เนื่องจากได้มีการพัฒนาเทคโนโลยีใหม่ ๆ ขึ้นมาทดแทนเรียบร้อยแล้ว ตัวอย่างที่สำคัญ เช่น การใช้งานระบบปฏิบัติการที่ถูกยกเลิกสายการผลิตไปแล้ว ย่อมไม่ได้รับการปรับปรุงคุณสมบัติ (update) ที่สำคัญ ๆ ซึ่งหมายความว่าช่องโหว่ที่มีอยู่ในระบบปฏิบัติการนั้นจะไม่ได้รับการแก้ไข จะเป็นการเพิ่มโอกาสของการโจมตีสำเร็จหากคอมพิวเตอร์เครื่องนั้น ๆ ตก เป็นเป้าหมายของการโจมตี
