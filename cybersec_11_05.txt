๒. ความถูกต้องของข่าวสาร (ความแน่นอน)
การพิจารณาความถูกต้องหรือความแน่นอนของข่าวสารมีข้อพิจารณาความถูกต้องดังต่อไปนี้
- ข้อเท็จจริงหรือเหตุการณ์ต่าง ๆ ทีทางเป็นไปได้หรือไม่
- ได้รับการยืนยันหรือสอดคล้องกับข่าวสาร ซึ่งได้รับจากแหล่งข่าว หรือเจ้าหน้าที่รวบรวมข่าวสารอื่น ๆ หรือไม่
- ข่าวสารนั้นตรงหรือขัดแย้งกับข่าวสารเรื่องเดียวกับที่มีอยู่เดิมหรือไม่?
- ถ้าข่าวสารนั้นขัดแย้งกับข่าวสารที่ได้รับจากแหล่งข่าวและเจ้าหน้าที่รวบรวมข่าวสารอื่น ๆ ข่าวสารใดน่าจะเป็นจริงมากกว่ากัน
๒.๒ วิธีตัดสินความแน่นอนที่น่าเชื่อถือมากที่สุด คือการเปรียบเทียบกับข่าวสารที่คล้ายกัน ซึ่งมีพร้อมอยู่แล้วในแฟ้มข่าวกรองหรือเอกสารแยกเรื่องข่าวกรองที่จัดเข้าประเภทไว้อย่างเหมาะสมแล้วเมื่อมีโอกาส นายทหารฝ่ายการข่าวกรองควรหาข่าวสารเพื่อยืนยันหรือปฏิเสธจากเจ้าหน้าที่รวบรวมข่าวสารต่างกันและจากหลายแหล่งข่าว
๒.๓ การประเมินความแน่นอนของข่าวสาร จะมีความแตกต่างกันอย่างเห็นได้ชัดระหว่างหน่วยระดับสูงกับหน่วยระดับต่ำ เพราะเหตุความแตกต่างเกิดจากข้อเท็จจริงที่หน่วยระดับสูงซึ่งมีแหล่งข่าวและข่าวกรองจำนวนมากกว่าหน่วยระดับต่ำ จึงย่อมมีโอกาสมากกว่าที่จะยืนยัน สนับสนุน หรือปฏิเสธ ความแน่นอนของข้อมูลที่ได้รับรายงาน โดยไม่คำนึงถึงแหล่งข่าวในแต่ละระดับ หน่วยจะต้องประเมินค่าอีก เพื่อหาความไม่แน่นอนของข่าวสารและข่าวกรองอีกครั้งหนึ่ง
๒.๔ การกำหนดความถูกต้องของข่าวสาร ค่าความถูกต้องของข่าวสาร กำหนดตัวเลขดังนี้
๑. คือ รายงานได้รับการยืนยัน
๒. คือ รายงานน่าจะเป็นความจริง
๓. คือ รายงานมีทางว่าจะเป็นความจริง (อาจจะเป็นจริง)
๔. คือ รายงานสงสัยว่าจะไม่เป็นความจริง
๕. คือ รายงานว่าน่าจะเป็นไปได้
๖. คือ รายงานว่าไม่ทราบจะจริงหรือไม่ (ไม่สามารถตัดสินความจริงได้)
๒.๕ ถ้าสามารถแสดงความแน่นอนว่าข่าวสารที่ได้รับรายงานนั้นเกิดขากแหล่งข่าวอื่น นอกเหนือไปจากข่าวสารที่มีอยู่แล้ว ซึ่งแสดงถึงเรื่องเช่นเดี่ยวกัน ก็จัดอยู่ในประเภทที่ว่า มีข่าวสารยืนยัน และจะได้ค่าเป็น "๑"
๒.๖ ถ้าข่าวสารในข้อ ๒.๕ ข้างต้นไม่สามารถพิสูจน์ทราบความแน่นอนได้ และไม่มีเหตุผลเพียงพอที่จะสงสัยว่าข่าวสารนั้นจากแหล่งข่าวเดียวกันกับข่าวสารเรื่องเดียวที่มีอยู่ก็จะจัดในประเภท "น่าจะเป็นจริง" และให้ค่าเป็น "๒"
๒.๗ ถ้าจากการสอบสวนข้อเท็จจริงจากรายงานนั้น ปรากฏว่ายังไม่ได้รับข่าวสารคืบหน้ามายืนยัน แต่สามารถนำมาเปรียบเทียบกับลักษณะของที่หมายที่สังเกตมาแล้ว หรือถ้ารู้เบื้องหลังของบุคคลที่เป็นผู้รายงานข่าวนั้น ว่าอาจจะมีการปฏิบัติตามที่รายงาน ดังนั้น ข่าวสารที่ได้รับมาก็จะพิจารณาว่า "อาจจะเป็นจริง" และให้ค่าเป็น "๓"
๒.๘ ข่าวสารที่รายงานแต่ไม่ยืนยัน และเนื้อความขัดกันกับการประมาณการถึงความคลี่คลายของข่าวสาร หรือขัดกับลักษณะที่หมายที่ทราบแล้ว ให้จัดอยู่ในประเภท "สงสัยว่าจะเป็นจริง" และให้ค่าเป็น "๔" ตราบใดที่ยังไม่สามารถพิสูจน์ทราบว่าเป็นเท็จ โดยอาศัยข้อเท็จจริงที่มีอยู่
๒.๙ ข่าวสารที่รายงานแต่ไม่ได้รับการยืนยันจากข้อมูลที่มีอยู่และขัดแย้งกับประสบการณ์ ซึ่งสันนิษฐานได้ว่าจะเป็นไปได้ตามการคลี่คลายของที่หมายนั้นแล้ว ให้จัดอยู่ในประเภท "ไม่น่าจะเป็นจริง" และให้ค่าเป็น "๕" เช่นเดียวกับข่าวสารที่รายงานเข้ามา ซึ่งขัดแย้งกับข้อมูลที่มีอยู่เดิม ซึ่งกำหนดค่าไว้เป็น "๑" หรือ "๒" แล้วนั้น ก็จะมีค่าเป็น "๕" เช่นกัน
๒.๑๐ ถ้าจากการสอบสวนรายงานฉบับนั้นเป็นที่เปิดเผยว่า ไม่มีมูลฐานที่จะนำมากำหนดค่าตั้งแต่ "๑" ถึง "๕" ดังกล่าวให้จัดอยู่ในประเภท "ไม่อาจตัดสินความจริงได้" และให้ค่าเป็น "๖"
๓. ความน่าเชื่อถือของแหล่งข่าวและเจ้าหน้าที่รวบรวมข่าวสาร
๓.๑ การพิจารณาความเชื่อถือของแหล่งข่าวและเจ้าหน้าที่รวบรวมข่าวสาร มีข้อพิจารณาดังต่อไปนี้
- แหล่งข่าวนั้นมีความถูกต้องและเชื่อถือได้เพียงใด?
- ในสภาพที่เป็นอยู่ในขณะนั้น เช่น เวลา พื้นที่ เครื่องมือ และทัศนวิสัย และสามารถหาข่าวสารนั้นมาได้หรือไม่?
๓.๒ การกำหนดความน่าเชื่อถือของแหล่งข่าว และเจ้าหน้าที่รวบรวมข่าวสาร กำหนดโดยนายทหารฝ่ายการข่าว ให้เป็นตัวอักษรตามลำดับดังนี้
ก. คือความเชื่อถือได้เต็มที่
ข. คือ มักเชื่อถือได้
ค. คือ พอเชื่อถือได้
ง. มักเชื่อถือได้
จ. เชื่อถือไม่ได้เลย
ฉ. คือ ไม่ทราบว่าเชื่อถือได้หรือไม่
๓.๓ การกำหนดให้ค่า ก. ควรกระทำในโอกาสพิเศษจริง ๆ เป็นต้นว่าผู้ให้ข่ายนายทหารฝ่ายการข่าว มีความจัดเจนเป็นเวลานาน และมีพื้นความรู้กว้างขวาง ยิ่งขึ้นในโอกาสที่นายทหารฝ่ายการข่าวทำการตรวจเหตุการณ์นั้น ๆ ด้วยตาตนเองก็สมควรอย่างยิ่งที่จะกำหนดความน่าเชื่อถือนั้น
๓.๔ การกำหนดให้ค่า ข. แสดงว่าผู้ให้ข่าวเป็นที่ทราบกันดีว่ามีความซื่อตรงและเป็นที่ยอมรับในความสามารถแล้ว
๓.๕ การกำหนดค่า ค., ง. และ จ. นั้นมีความน่าเชื่อถือลดหย่อนกันลงไปตามลำดับ สำหรับการกำหนดค่า ฉ. นั้น แสดงว่ายังไม่เคยทราบเกี่ยวกับพื้นความรู้และความเชื่อถือของผู้ให้ข่าวสารนั้นมาก่อนเลย
๓.๖ แม้ว่าจะใช้ตัวเลขและตัวอักษรเป็นเครื่องแสดงถึงการประเมินค่ารายการข่าวสารแต่การกำหนดค่าตัวเลขกับตัวอักษรนี้เป็นอิสระแก่กัน เจ้าหน้าที่รวบรวมข่าวสารที่เชื่อถือได้เต็มที่คนหนึ่งอาจรายงานข่าวสารจากแหล่งข่าวที่เชื่อถือได้เต็มที่ ซึ่งเมื่ออาศัยพ้นฐานจากข่าวสารอื่นอาจตัดสินค่าของข่าวเป็น "ไม่น่าจะเป็นจริง" ก็ได้ ในกรณีเช่นนี้การประเมินค่าจากข่าวสารจะเป็น "ก-๕"
แหล่งข่าวสารซึ่งเป็นที่ทราบกันดีแล้วว่าเชื่อถือไม่ได้ อาจให้ข่าวมีค่า ซึ่งเมื่อยืนยันกับแหล่งข่าวอื่นที่ได้รับมาแล้วอาจยอมรับว่าเป็นข่าวสารที่มีความแน่นอน ในกรณีเช่นนี้รายงานข่าวสารนั้นจะประเมินค่าโดยให้เป็น "จ-๑" ข่าวสารที่รายงานมาแล้วและได้ประเมินค่าเป็น "ฉ-๖" อาจจะได้เกิดความแน่นอนขึ้นก็ได้ จึงไม่ควรจะทิ้งไป
๓.๗ รายงานข่าวสารที่กระจายไปยังหน่วยเหนือ หน่วยรอง และหน่วยข้างเคียงจะต้องแสดงผลการประเมินค่าไว้ในแต่ละรายการของข่าวสารในระดับกรม และกองพัน การประเมินค่าและตีความข่าวสารจะเป็นไปอย่างง่าย ๆ อาจกระทำในใจ ทั้งนี้ เพราะการให้คะแนนการประเมินค่าตามระเบียบมาตรฐานมีมากกว่าในหน่วยเหนือระบบนี้จะช่วยให้ ฝอ. ๒ ในการดำเนินกรรมวิธีต่อข่าวสารที่ได้รับจากหน่วยอื่น ๆ และประเมินค่าข่าวสารที่กระจายไปยังหน่วยอื่น ๆ
การตีความ
การตีความ เป็นการตรวจสอบหรือการวิเคราะห์ข่าวสารอย่างสมเหตุสมผล เพื่อค้นหาความหมายและความสำคัญของข่าวสารนั้น ๆ การตีความประกอบด้วยงาน ๓ ส่วนคือการวิเคราะห์ การสนธิ การอนุมาน
๑. การวิเคราะห์
๑.๑ การวิเคราะห์ คือ การกรองหรือแยกข่าวสารที่ประเมินค่าแล้ว เพื่อแยกเอาส่วนสำคัญโดยคำนึงถึงภารกิจและการปฏิบัติงานของหน่วยออกต่างหาก การวิเคราะห์ย่อมอาศัยการวินิจฉัยที่ดี และความรู้อย่างแท้จริงในเรื่อง หลักพื้นฐานการปฏิบัติทางทหาร, สภาพของพื้นที่ปฏิบัติการและสถานการณ์ของฝ่ายตรงข้าม รวมทั้งหลักนิยมทางยุทธวิธี และการปฏิบัติที่ผ่านมาของฝ่ายตรงข้าม
๑.๒ ในหน่วยระดับสูงกว่ากองพล การวิเคราะห์มักจะต้องทำการวิจัยอย่างละเอียดถี่ถ้วนด้วยความยากลำบากเป็นอย่างมาก เนื่องจากปริมาณข่าวมีมากขึ้น จะมีเจ้าหน้าที่จำนวนมากเข้ามามีส่วนร่วมในการวิเคราะห์ แต่ต้องคำนึงถึงภารกิจของหน่วย เพื่อหลีกเลี่ยงการสูญเสียเวลาและใช้แรงงานไปโดยไม่จำเป็น
๒. การสนธิ
๒.๑ การสนธิ คือ การรวมส่วนต่าง ๆ ของข่าวสารที่ได้แยกออกจากกันในขั้นวิเคราะห์ แล้วนำไปรวมเข้ากับข่าวสารอื่น ๆ ที่ทราบแล้ว เพื่อแสดงให้เห็นภาพข่าวที่สมเหตุสมผล หรือให้ได้สมมติฐานเกี่ยวกับการปฏิบัติของฝ่ายตรงข้าม หรืออิทธิพลของสภาพพื้นที่ปฏิบัติการที่มีผลต่อภารกิจของหน่วย วิธีการเช่นนี้อาจจะกำหนดสมมติฐานขึ้นมากกว่าหนึ่งข้อก็ได้ โดยอาศัยพื้นฐานจากข่าวกรองที่มีอยู่
๒.๒ การกำหนดสมมติฐาน นายทหารฝ่ายการข่าวกรองจะต้องหลีกเลี่ยงความคิดเห็นอย่างอุปทาน และกำหนดสมมติฐานโดยอาศัยพื้นฐานจากประสบการณ์และความปรารถนาของตนแต่ผู้เดียว แต่ต้องพยายามวางตัวในบทบาทของผู้บังคับหน่วยทหารของฝ่ายตรงข้าม
๒.๓ การสนธิ อาจใช้การกระทำในใจให้เสร็จสมบูรณ์ โดยใช้เวลาเพียงเล็กน้อย หรืออาจจัดทำโดยใช้เวลายาวนาน ทั้งนี้ เกี่ยวข้องกับการรวบรวมข่าวสารเพิ่มเติม มีปริมาณมากเพียงใด
๓. การอนุมาน การอนุมาน คือ การพิจารณาเหตุผลจากสมมติฐานที่ได้กำหนดขึ้น และทดสอบ พิจารณา ถึงความเป็นไปได้จากผลที่ได้ นำมาสนธิ การอนุมานกำหนดขึ้นเพื่อตอบคำถามที่ว่า "ข่าวสารนี้มีความหมายเกี่ยวข้องกับอะไรบ้าง กับสถานการณ์ฝ่ายตรงข้ามและสภาพพื้นที่ปฏิบัติการ" คำตอบที่ได้รับจะเป็นข้อสรุปซึ่งจะใช้เป็นพื้นฐานในการกำหนดทางปฏิบัติของฝ่ายตรงข้ามในอนาคต และเพื่อทำการประมาณการข่าวกรองให้ทันสมัยเสมอ
การกระจายและการใช้ข่าวสารและข่าวกรอง
การกระจาย หมายถึง การส่งข่าวสารและข่าวกรองอย่างทันเวลา ในแบบฟอร์มและเครื่องมือที่เหมาะสมไปยังผู้ที่มีความต้องการทั้งปวง จุดมุ่งหมายหลักของการกระจายอย่างทันเวลา ก็เพื่อให้ผู้บังคับบัญชาสามารถตกลงใจได้อย่างเชื่อมั่น ความมุ่งหมายรอง ก็เพื่อให้ความรู้แก่ฝ่ายการข่าวกรองนำไปใช้ในการดำเนินกรรมวิธีต่อข่าวสารที่ได้รับมาใหม่ ข่าวกรองคงนำไปใช้ในลักษณะเช่นเดียวกันนี้ในทุกระดับและทุกหน่วย เครื่องมือที่ใช้ในการกระจายจะเป็นเหมือนกันในทุกระดับและทุกหน่วย ความแตกต่างกันเกิดจากปริมาณของข่าวสาร ขอบเขตที่ต้องการให้ครอบคลุม และความถี่ในการกระจายเท่านั้น
