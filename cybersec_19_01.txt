ความมั่นคงปลอดภัยทางไซเบอร์ (Cyber Security)
การพัฒนาระบบเทคโนโลยีสารสนเทศและการสื่อสารส่งผลให้เกิดการพัฒนาทั้งทางเศรษฐกิจและสังคมอย่างก้าวกระโดด เนื่องจากปัจจุบันมีการพัฒนาแอปพลิเคชันและซอฟต์แวร์ที่มีประสิทธิภาพสูง ทำให้ผู้ใช้งานทั่วไปสามารถเข้าถึงข้อมูลได้สะดวก รวดเร็ว และประหยัดค่าใช้จ่ายได้มากขึ้น หากผู้ใช้งานนำข้อมูลไปใช้ในทางที่สร้างสรรค์ ก็สามารถใช้ให้เป็นประโยชน์ต่อการพัฒนาและยกระดับเศรษฐกิจ สังคม และสิ่งแวดล้อมในมิติต่าง ๆ ได้ ในทางกลับกัน เทคโนโลยีก็สามารถสร้างความเสียหายได้มากเช่นกัน หากผู้ประสงค์ร้ายได้พัฒนาเครื่องมืออันทันสมัยเพื่อโจมตีระบบ ขโมย ทำลาย บิดเบือนข้อมูล หรือหลอกลวง ก็จะส่งผลให้เกิดการแทรกแซงและทำลายความมั่นคงได้ในทุกระดับ ไม่ว่าจะเป็นในระดับบุคคล ระดับหน่วยงาน ระดับประเทศ และระดับโลก
อย่างไรก็ตาม การรักษาความมั่นคงปลอดภัยทางไซเบอร์จำเป็นต้องคำนึงถึงการคุ้มครองความเป็นส่วนตัวและความสะดวกสบายในการเข้าถึงระบบของแต่ละบุคคลด้วยเช่นกัน การมุ่งเน้นรักษาความมั่นคงของชาติอาจเกิดการรุกล้ำความเป็นส่วนตัว ในขณะที่การมุ่งให้เกิดความสะดวกสบายในการเข้าถึงระบบอาจทำให้ความมั่นคงปลอดภัยทางไซเบอร์เกิดความหละหลวมเช่นกัน ดังนั้น หน่วยงานที่รับผิดชอบจำเป็นต้องรักษาสมดุลระหว่างการรักษาความมั่นคงปลอดภัยทางไซเบอร์ การคุ้มครองความเป็นส่วนตัว และการอำนวยความสะดวกในการเข้าถึงระบบให้เหมาะสม เพราะเป็นกลไกสำคัญในการสร้างความไว้วางใจ และการส่งเสริมเกิดการใช้เทคโนโลยีดิจิทัลในการทำงานทุกภาคส่วน
ความมั่นคงปลอดภัยทางไซเบอร์ (Cyber Security) คืออะไร
สหภาพโทรคมนาคมระหว่างประเทศ (International Telecommunication Union: ITU) ได้ให้ความหมายของคำว่า ความมั่นคงปลอดภัยทางไซเบอร์ (Cyber Security) ว่าคือภาพรวมของเครื่องมือ (tools), นโยบาย (policies), แนวคิดการรักษาความปลอดภัย (security concepts), การรักษาความปลอดภัย (security safeguards), แนวทาง (guidelines), วิธีการบริหารความเสี่ยง (risk management approaches), การปฏิบัติ (actions), การอบรม (training), วิธีปฏิบัติที่เป็นเลิศ (best practices), การรับประกัน (assurance) และเทคโนโลยี (technologies) ที่สามารถปกป้องสภาพแวดล้อมทางไซเบอร์ องค์กร และสินทรัพย์ของผู้ใช้งาน ได้แก่ อุปกรณ์สำหรับเชื่อมต่อคอมพิวเตอร์, ข้อมูลส่วนตัว, โครงสร้างพื้นฐาน, แอปพลิเคชัน, บริการ, ระบบสารสนเทศ และภาพรวมของการส่งผ่านหรือเก็บข้อมูลในไซเบอร์
สำหรับในประเทศไทย ยังไม่มีนิยามของคำว่าความมั่นคงปลอดภัยไซเบอร์ (Cyber Security) ที่ชัดเจน วารสารสถาบันวิชาการป้องกันประเทศได้ให้คำนิยามคำว่าความมั่นคงปลอดภัยไซเบอร์ (Cyber Security) คือ กระบวนการหรือการกระทำทั้งหมดที่จำเป็น เพื่อทำให้องค์กรปราศจากความเสี่ยงและความเสียหายที่มีผลต่อความปลอดภัยของข้อมูลข่าวสาร (Information) ในทุกรูปแบบ รวมถึงการระวัง ป้องกันต่ออาชญากรรม การโจมตี การบ่อนทำลาย การจารกรรม และความผิดพลาดต่าง ๆ โดยควรคำนึงถึงองค์ประกอบพื้นฐานของความปลอดภัยของข้อมูล หรือ CIA 3 ประการ ได้แก่ การรักษาความลับของข้อมูล (Confidentiality) การรักษาความคงสภาพของข้อมูลหรือความสมบูรณ์ของข้อมูล (Integrity) และความพร้อมใช้งานของข้อมูล (Availability)
ทั้งนี้ มาตรา 3 ใน "ร่างพระราชบัญญัติว่าด้วยการรักษาความมั่นคงปลอดภัยไซเบอร์" ได้ให้ความหมายของ "ความมั่นคงปลอดภัยไซเบอร์" ว่ามาตรการและการดำเนินการที่กำหนดขึ้น เพื่อรักษาความมั่นคงปลอดภัยไซเบอร์ของประเทศให้สามารถปกป้อง ป้องกัน หรือรับมือกับสถานการณ์ด้านภัยคุกคามทางไซเบอร์ที่ส่งผลกระทบ หรืออาจก่อให้เกิดความเสี่ยงต่อการให้บริการ หรือการประยุกต์ใช้เครือข่ายคอมพิวเตอร์ อินเทอร์เน็ต โครงข่ายโทรคมนาคม หรือการให้บริการโดยปกติของดาวเทียม อันกระทบต่อความมั่นคงของชาติ ซึ่งรวมถึงความมั่นคงทางการทหาร ความสงบเรียบร้อยภายในประเทศ และความมั่นคงทางเศรษฐกิจ
หน่วยงานที่มีบทบาทในการเฝ้าระวังการโจมตีทางไซเบอร์ของประเทศไทย
ประเทศไทยมีหน่วยงานภาครัฐที่ดูแลเกี่ยวกับความมั่นคงปลอดภัยทางไซเบอร์ (Cyber Security) 2 แห่ง คือ
1) ศูนย์ประสานการรักษาความมั่นคงปลอดภัยระบบคอมพิวเตอร์ประเทศไทย (ไทยเซิร์ต) (Thailand Computer Emergency Response Team: ThaiCERT) ในการกำกับดูแลของสำนักงานพัฒนาธุรกรรมทางอิเล็กทรอนิกส์ (องค์การมหาชน) (สพธอ.) ซึ่งมีภาระหน้าที่หลักในการตอบสนองและจัดการกับเหตุการณ์ความมั่นคงปลอดภัยคอมพิวเตอร์ (Incident Response) ให้การสนับสนุนที่จำเป็น และให้คำแนะนำในการแก้ไขภัยคุกคามความมั่นคงปลอดภัยทางด้านคอมพิวเตอร์ รวมทั้งติดตามและเผยแพร่ข่าวสารและเหตุการณ์ทางด้านความมั่นคงปลอดภัยทางด้านคอมพิวเตอร์ต่อสาธารณชน ตลอดจนทำการศึกษาและพัฒนาเครื่องมือและแนวทางต่าง ๆ ในการปฏิบัติเพื่อเพิ่มความมั่นคงปลอดภัยในการใช้คอมพิวเตอร์และเครือข่าวอินเทอร์เน็ต
2) ศูนย์ประสานงานความมั่นคงปลอดภัยสารสนเทศภาครัฐ (จีเซิร์ต) (Government Computer Emergency and Readiness Team: G-CERT) ในการกำกับดูแลของสำนักงานรัฐบาลอิเล็กทรอนิกส์ (องค์การมหาชน) (สรอ.) ซึ่งทำหน้าที่จัดการและตอบสนองเหตุการณ์ที่เกี่ยวข้องกับความปลอดภัยทางคอมพิวเตอร์และระบบเครือข่ายของหน่วยงานภาครัฐ รวมทั้งการสร้างเครือข่ายพันธมิตรเพื่อให้เกิดความมั่นคงปลอดภัยและช่วยลดความเสี่ยงต่อการเกิดอาชญากรรมทางคอมพิวเตอร์
การทำงานของไทยเซิร์ตและจีเซิร์ตจะติดตามการโจมตีทางไซเบอร์ผ่าน 2 ช่องทาง คือ
1) การตรวจจับการโจมตีทางไซเบอร์ด้วยเทคโนโลยีเซ็นเซอร์ที่ติดตั้งอยู่ที่ระบบ
2) การรับแจ้งเหตุการโจมตีทางไซเบอร์จากเครือข่ายเฝ้าระวัง ซึ่งเป็นเสมือนกลุ่มพันธมิตรในการดำเนินงาน
ขอบเขตการทำงานของไทยเซิร์ตจะทำหน้าที่เฝ้าระวังการโจมตีทางไซเบอร์ให้ทั้งหน่วยงานภาครัฐและภาคเอกชน ส่วนภารกิจของจีเซิร์ตจะเฝ้าระวังการโจมตีทางไซเบอร์ให้เฉพาะหน่วยงานภาครัฐเท่านั้น อย่างไรก็ตาม การตรวจจับการโจมตีด้วยเซ็นเซอร์จะใช้การติดตั้งเซ็นเซอร์อยู่ที่ระบบของหน่วยงานที่ใช้บริการของไทยเซิร์ตหรือจีเซิร์ตอย่างใดอย่างหนึ่งเท่านั้น และการรับแจ้งเหตุการโจมตีทางไซเบอร์จากเครือข่ายเฝ้าระวังยังไม่สามารถครอบคลุมทุกเหตุการณ์การโจมตีที่เกิดจริงได้ จึงทำให้การเก็บข้อมูลสถิติการโจมตีทางไซเบอร์ของประเทศไทยยังไม่สามารถเก็บรวบรวมเหตุการณ์การโจมตีที่เกิดขึ้นจริงได้ทั้งหมด และเป็นข้อมูลที่แยกกันชัดเจนระหว่างข้อมูลทางสถิติจากไทยเซิร์ตและข้อมูลทางสถิติจากจีเซิร์ต ดังแสดงในแผนภาพที่ 1
แผนภาพที่ 1 ขอบเขตการเฝ้าระวังการโจมตีทางไซเบอร์ของไทยเซิร์ตและจีเซิร์ต
ภัยคุกคามที่โจมตีหน่วยงานในประเทศไทย
ภาคเอกชน/ประชาชน, ภาครัฐ: ขอบเขตการเฝ้าระวังการโจมตีทางไซเบอร์ของไทยเซิร์ต
ภาครัฐ: ของเขตการเฝ้าระวังการโจมตีทางไซเบอร์ของจีเซิร์ต
ที่มา: ส่วนนโยบายรัฐบาลอิเล็กทรอนิกส์ ฝ่ายนโยบายและยุทธศาสตร์ สำนักงานรัฐบาลอิเล็กทรอนิกส์ (องค์การมหาชน)
ตารางที่ 1 10 อันดับประเทศที่เกิดภัยคุกคามทางไซเบอร์มากที่สุด (ระยะเวลา พ.ศ. 2554 - 2559)
- ประเทศ #1
        - ประเทศ: เยอรมัน
        - จำนวนการเกิดภัยคุกคามทางไซเบอร์ (ครั้ง)
                - 2554: 23
                - 2555: -
                - 2556: -
                - 2557: 587
                - 2558: 1,410
                - 2559: 811
- ประเทศ #2
        - ประเทศ: บราซิล
        - จำนวนการเกิดภัยคุกคามทางไซเบอร์ (ครั้ง)
                - 2554: 136
                - 2555: 137
                - 2556: 102
                - 2557: 172
                - 2558: 173
                - 2559: 191
- ประเทศ #3
        - ประเทศ: สหรัฐอเมริกา
        - จำนวนการเกิดภัยคุกคามทางไซเบอร์ (ครั้ง)
                - 2554: 287
                - 2555: 283
                - 2556: 392
                - 2557: 482
                - 2558: 310
                - 2559: 160
- ประเทศ #4
        - ประเทศ: จอร์เจีย
        - จำนวนการเกิดภัยคุกคามทางไซเบอร์ (ครั้ง)
                - 2554: -
                - 2555: -
                - 2556: -
                - 2557: -
                - 2558: -
                - 2559: 89
- ประเทศ #5
        - ประเทศ: ออสเตรเลีย
        - จำนวนการเกิดภัยคุกคามทางไซเบอร์ (ครั้ง)
                - 2554: 13
                - 2555: 32
                - 2556: 84
                - 2557: 238
                - 2558: 97
                - 2559: 57
- ประเทศ #6
        - ประเทศ: โปรตุเกส
        - จำนวนการเกิดภัยคุกคามทางไซเบอร์ (ครั้ง)
                - 2554: -
                - 2555: -
                - 2556: -
                - 2557: 40
                - 2558: -
                - 2559: 34
- ประเทศ #7
        - ประเทศ: ลิทัวเนีย
        - จำนวนการเกิดภัยคุกคามทางไซเบอร์ (ครั้ง)
                - 2554: -
                - 2555: -
                - 2556: -
                - 2557: -
                - 2558: -
                - 2559: 33
- ประเทศ #8
        - ประเทศ: ไทย
        - จำนวนการเกิดภัยคุกคามทางไซเบอร์ (ครั้ง)
                - 2554: 28
                - 2555: 43
                - 2556: 82
                - 2557: 112
                - 2558: 69
                - 2559: 29
- ประเทศ #9
        - ประเทศ: สิงคโปร์
        - จำนวนการเกิดภัยคุกคามทางไซเบอร์ (ครั้ง)
                - 2554: 24
                - 2555: -
                - 2556: -
                - 2557: -
                - 2558: -
                - 2559: 22
- ประเทศ #10
        - ประเทศ: สเปน
        - จำนวนการเกิดภัยคุกคามทางไซเบอร์ (ครั้ง)
                - 2554: 12
                - 2555: 23
                - 2556: 12
                - 2557: -
                - 2558: 93
                - 2559: -
หมายเหตุ พ.ศ. 2554 เป็นการเก็บข้อมูลในช่วง 31 กรกฎาคม - 31 ธันวาคม 2554
พ.ศ. 2559 เป็นการเก็บข้อมูลในช่วง 1 มกราคม - 31 กรกฎาคม 2559
ที่มา https://www.thaicert.or.th/statistics/statistics.html
