สถานการณ์ปัจจุบัน ด้านการเมือง เศรษฐกิจ สังคม สรุปข่าวเด่นในรอบสัปดาห์ เดือน พ.ค. 2561
ผลเจรจาบ้านพักตุลาการ สรุป ห้ามคนเข้าไปอยู่ ให้ฟื้นฟูสภาพป่า ส่วน รื้อ-ไม่รื้อ "บิ๊กตู่" โยน คกก. เคาะ!
ความคืบหน้ากรณีภาคประชาชนใน จ. เชียงใหม่ คัดค้านการก่อสร้างบ้านพักตุลาการและข้าราชการศาลอุทธรณ์ภาค 5 บริเวณเชิงดอยสุเทพ จ. เชียงใหม่ พร้อมเรียกร้องให้รื้อบ้านดังกล่าว โดยเฉพาะส่วนที่ล้ำแนวป่าดั้งเดิม คือ คอนโดมิเนียม 9 หลัง และบ้านพัก 45 หลัง ด้าน พล อ. ประยุทธ์ จันทร์โอชา นายกรัฐมนตรีและหัวหน้าคณะรักษาความสงบแห่งชาติ (คสช.) ได้ตั้งคณะทำงานขึ้นมา โดยมีนายสุวพันธุ์ ตันยุวรรธนะ รัฐมนตรีประจำสำนักนายกรัฐมนตรีเป็นประธาน ซึ่งนายสุวพันธุ์ เตรียมลงพื้นที่ จ. เชียงใหม่ เพื่อพูดคุย ทำความเข้าใจ กับเครือข่าวทวงคืนผืนป่าดอยสุเทพ ในวันที่ 6 พ.ค.
ปรากฏว่า หลังการพูดคุยเมื่อวันที่ 6 พ.ค. นายสุวพันธุ์แถลงว่า ได้รับนโยบายจากนายก ฯ 2-3 เรื่อง เรื่องแรกคือ จะไม่มีคนอยู่อาศัยในพื้นที่ก่อสร้าง ซึ่งได้คุยกับแกนนำเครือข่ายแล้ว เรื่องที่ 2 คือ การฟื้นฟู ปลูกต้นไม้ ปลูกป่า นายก ฯ อยากให้ทำทันที นายก ฯ ขอเชิญชวนชาวเชียงใหม่ให้เข้าไปปลูกป่าด้วยกัน ส่วนเรื่องที่ 3 นายก ฯ อาจไม่ได้พูดถึง แต่เป็นความต้องการของเครือข่าย ฯ ก็ให้มารับฟัง "สรุปว่า เรื่องที่ไม่มีผู้เข้าไปอยู่อาศัย จะมีการทำรังวัดโดยกรมธนารักษ์ในแนวเขตพื้นที่ป่าดั้งเดิม คือ อาคารชุด 9 หลัง และบ้านพัก 45 หลัง และฟื้นฟูพัฒนาให้เป็นป่าที่สมบูรณ์แบบต่อไป ส่วนด้านล่างลงมา จะทำให้เป็นเขต เพื่อให้ศาลได้ใช้ประโยชน์ ทั้งอาคารสำนักงานและอาคารชุด 3 หลัง ก็จะให้ชัดเจนและเกิดการประสานงานและดำเนินการได้"
นายสุวพันธุ์ กล่าวด้วยว่า ในการฟื้นฟู อาจมีการตั้งคณะกรรมการเพื่อทำงานร่วมกันระหว่างรัฐและประชาชนในเรื่องการปลูกต้นไม้ ส่วนเรื่องอื่น ๆ ตัวแทนเครือข่ายต้องการให้พื้นที่ตรงนี้เป็นอุทยานแห่งชาติ ส่วนเรื่องสัญญาการก่อสร้าง ให้เป็นไปตามสัญญา เพื่อไม่ให้กระทบต่อผู้รับเหมาก่อสร้าง พร้อมยืนยัน เรื่องนี้รัฐบาลไม่ได้ยื้อเวลา โดยจะมีคณะกรรมการมาดูแลเรื่องสิ่งปลูกสร้าง
ด้านนายธีรศักดิ์ รูปสุวรรณ ผู้ประสานงานเครือข่ายขอคืนพื้นที่ป่าดอยสุเทพ เผยผลหารือกับนายสุวพันธุ์ว่าหลัก ๆ คือจะได้ผืนป่าดอยสุเทพหรือบ้านป่าแหว่งกลับมาเป็นผืนป่าที่อุดมสมบูรณ์ดังเดิม ส่วนวิธีการที่จะทำต่อไปคือ จะมีการฟื้นฟูพื้นที่ล้ำแนวป่าขึ้นไป คือ อาคารชุด 9 หลัง และบ้านพัก 45 หลัง โดยจะทำทางเข้าด้านข้างศาลหรือบริเวณศูนย์วิทยาศาสตร์การแพทย์ เพื่อเข้าไปดำเนินการด้านอื่น ๆ เมื่อรังวัดเสร็จ ที่ดินแปลงนี้ทางศาลจะโอนคืนแก่กรมธนารักษ์ เพื่อโอนไปให้ป่าไม้หรืออุทยาน ฯ และประกาศเป็นเขตอุทยาน ฯ ต่อไป
นายธีรศักดิ์ กล่าวถึงการแก้ปัญหาบ้านพักตุลาการอีกครั้งเมื่อวันที่ 8 พ.ค. ว่าขณะนี้ทราบว่าสำนักนายก ฯ ให้ตั้งกรรมการชุดใหญ่ก่อน แล้วให้แยกเป็นคณะทำงาน 2 ชุด คือ คณะทำงานฟื้นฟูสภาพแวดล้อม และคณะทำงานจัดการสิ่งปลูกสร้าง เพื่อคืนป่าสภาพสมบูรณ์ดังเดิม นายธีรศักดิ์กล่าวอีกว่า หลายคนอาจขัดข้องใจ เพราะไม่มีการรื้อ ทุบ และเข้าใจไปว่าเครือข่าวถูกเขาหลอก ขอให้สบายใจ ผมสู้สุดตัวแน่ ๆ แต่ต้องใจเย็น เพราะการรื้อ ทุบ มันง่าย แต่ไม่ใช่วิธีการที่ถูกต้อง เพราะการแก้ไขต้องเป็นไปตามขั้นตอน และกระบวนการทางกฎหมาย ไม่อย่างนั้นจะกลายเป็นว่า ใครอยากทุก อยากรื้อ อยากเผา ก็ทำได้ตราบเท่าที่กฎหมู่อยู่เหนือกฎหมาย เหมือนที่เคยเกิดเมื่อหลายปีที่ผ่านมา ซึ่งเห็นแล้วว่าเป็นการสร้างความร้าวฉานในสังคนและประเทศให้มากขึ้นไปอีก
วันเดียวกัน พล อ. ประยุทธ์ จันทร์โอชา นายกรัฐมนตรีและหัวหน้า คสช. กล่าวถึงการแก้ปัญหาบ้านพักตุลาการ ได้ข้อสรุปให้มีการปลูกป่า ได้มอบหมายให้กระทรวงทรัพยากรธรรมชาติและสิ่งแวดล้อม ผู้ว่าราชการจังหวัดเชียงใหม่ ทหาร กอ. รมน. และหน่วยงานที่เกี่ยวข้อง ไปร่วมในแผนงานดังกล่าวให้ทันฤดูฝนนี้ จะพยายามหาต้นไม้ที่โตเร็ว และกลมกลืนกับภูมิประเทศ
พล อ. ประยุทธ์ กล่าวอีกว่า ผมมีคำสั่งไปว่าไม่ให้อยู่โดยแน่นอนแน่ชัด ได้ให้คณะกรรมการไปจัดหาพื้นที่ใหม่ เพราะเป็นสิทธิของข้าราชการที่ต้องมีบ้านพักอาศัยตามกฎหมาย รัฐบาลมีหน้าที่ดูแลสวัสดิการตรงนี้ "ขอให้ไว้เนื้อเชื่อใจ ในเมื่อผมไม่ให้อยู่ ก็ไม่ให้ใครอยู่ เรื่องจะรื้อไม่รื้อ คณะกรรมการไปว่ากันมา ถ้าจะรื้อต้องหาผู้รับผิดชอบมาให้ได้ เพราะเป็นงบประมาณของแผ่นดิน มันอาจจะบานปลายสู่การตรวจสอบย้อนหลังไปอีกเยอะ ต้องทำต่อไป
พลังงานเกาะติดราคาน้ำมันขาขึ้น เตรียมหารือพานิชย์ รับมือก๊าซหุงต้มภาคครัวเรือนราคาพุ่ง ยันไม่แตะเงินกองทุนน้ำมันหากไม่จำเป็น
นายศิริ จิระพงษ์พันธ์ รมว. พลังงาน เปิดเผยว่า ภายใน 1 สัปดาห์นับจากนี้ ได้เตรียมหารือกับกระทรวงพาณิชย์ เกี่ยวกับแนวทางการบริหารราคาขายก๊าซปิโตรเลียมเหลว (แอลพีจี) หรือก๊าซหุงต้มในท้องตลาดให้เหมาะสมในช่วงที่ราคาน้ำมันและก๊าซหุงต้มในตลาดโลกเพิ่มขึ้นติดต่อกัน 3 สัปดาห์
ทั้งนี้ สถานการณ์ราคาน้ำมันที่มีแนวโน้มอยู่ในช่วงขาขึ้นโดยราคาน้ำมันดิบเพิ่มขึ้นมาอยู่ที่ 74.58 ดอลลาร์สหรัฐ/บาร์เรล และราคาแอลพีจีเพิ่มขึ้นมาอยู่ที่ 523 ดอลลาร์/ตัน เนื่องจากปัจจัยการเมืองระหว่างประเทศและความหวั่นเกรงว่าเหตุการณ์ในตะวันออกกลางอาจบานปลาย
"ขณะนี้ราคาน้ำมันดีเซลอยู่ที่ 28.89 บาท/ลิตร เทียบกับช่วงที่ราคาน้ำมันดิบในตลาดโลกอยู่ที่ระดับเดียวกันช่วงปี 2557 ขณะนั้นราคาดีเซลอยู่ที่ 30.42 บาท/ลิตร ขณะนี้ถือว่าราคาอยู่ในระดับที่กระทรวงสามารถดูแลได้ ส่วนราคาแอลพีจีตลาดโลกที่สูงขึ้น ส่งผลให้ราคาต้นทุนและราคาขายปลึกแอลพีจีมี แนวโน้มที่จะเกินกว่าราคาแนะนำก๊าซหุงต้มบรรจุถังขนาด 15 กิโลกรัม ที่ราคาถังละ 353 กระทรวงพลังงานจึงเตรียมหารือ กระทรวงพาณิชย์เพื่อห้ามจำหน่ายก๊าซหุงต้มภาคครัวเรือนเกินราคาจำหน่ายปลีกที่กระทรวงพาณิชย์ประกาศกำหนดราคาแนะนำ เพื่อไม่ให้ผู้บริโภคได้รับความเดือดร้อนจากการปรับตัวเพิ่มขึ้น นายศิริกล่าว
นอกจากนี้ยังมอบหมายให้กรมธุรกิจพลังงาน (ธพ.) หารือกับผู้ค้ามาตรา 7 กรรสรรพสามิต รวมถึงผู้ประกอบการรถบรรทุก รถขนส่งสินค้าขนาดใหญ่ เพื่อหาแนวทางการปรับปรุงเครื่องยนต์ รองรับน้ำมันดีเซลเกรดพิเศษหรือบี 20 ในระยะนำร่องช่วงปลายเดือน มิ.ย. หรือต้นเดือน ก.ค. นี้ 10% ของรถบรรทุกที่มีประมาณ 8.8 แสนคันจากผู้ประกอบการรถบรรทุกกว่า 30 ราย และตั้งเป้าหมายเพิ่มจำนวนรถบรรทุก 50% ภายในสิ้นปีนี้
ครม. สัญจรบุรีรัมย์ "เนวิน-อนุทิน" นำชาวบ้าน 3 หมื่นให้กำลังใจ "บิ๊กตู่" ก่อน ครม. ทุ่มงบ 2 หมื่นล้าน พัฒนาอีสานใต้ ปัดทุ่มงบแลกดูด!
บรรยากาศภายในสนามช้างอารีนา จ. บุรีรัมย์ ที่พล อ. ประยุทธ์ จันทร์โอชา นายก ฯ และหัวหน้า คสช. เดินทางไปพบประชาชนระหว่างประชุม ครม. สัญจร เมื่อ 7 พ.ค.
ความเคลื่อนไหวทางการเมืองในรอบสัปดาห์ที่ผ่านมา กระแสยังคงจับจ้องว่ารัฐบาล คสช. พยายามดูดนักการเมืองเพื่อสนับสนุน พล อ. ประยุทธ์ เป็นนายก ฯ ในการเลือกตั้งครั้งหน้า โดยเฉพาะการนำครม. ไปประชุมสัญจรที่ จ. สุรินทร์ เมื่อวันที่ 7-8 พ.ค. ที่ผ่านมา ว่าเป็นไปเพื่อดูดนายเนวิน ชิดชอบ ประธานสโมสรบุรีรัมย์ยูไนเต็ด และหัวหน้ากลุ่มเพื่อนเนวิน รวมถึงนายอนุทิน ชาญวีรกุล หัวหน้าพรรคภูมิใจไทยหรือไม่
ซึ่งปรากฏว่า ก่อนที่พล อ. ประยุทธ์ จะเดินทางถึงบุรีรัมย์ นายเนวินได้นำประชาชนชาวบุรีรัมย์กว่า 3 หมื่นคน เตรียมพร้อมต้อนรับนายก ฯ ที่สนามช้างอารีนา โดยขอให้ทุกคนกล่าวเชียร์ว่า "ลุงตู่สู้ ๆ" โดยมีนางกรุณา ชิดชอบ ภริยา และนายอนุทิน มาร่วมเชียร์ โดยนายเนวินกล่าวกับประชาชนตอนหนึ่งว่า ขอให้อดทนต่อแสงแดดและความร้อน และเมื่อนายก ฯ ตู่เดินทางถึงบุรีรัมย์ ขอให้ส่งเสียงดัง ๆ เพื่อให้นายก ฯ ตู่อนุมัติงบประมาณลงพื้นที่บุรีรัมย์ ให้ได้หมื่นล้านบาท ขอให้ร่วมกันให้กำลังใจ นายเนวินยังยืนยันด้วยว่า การต้อนรับ พล อ. ประยุทธ์ ไม่มีเรื่องการเมือง มีแต่เรื่องประชาชน
ทั้งนี้ หลัง พล อ. ประยุทธ์ เดินทางถึงสนามข้างอารีนา จ. บุรีรัมย์ ได้เดินรอบสนามและโบกมือทักทายประชาชน โดยมีนายเนวิน นางกรุณา นายอนุทิน รวมถึงผู้ว่าราชการจังหวัดให้ต้อนรับ
โดยประชาชนกว่า 3 หมื่นคนต่างส่งเสียงเชียร์ "ลุงตู่ ลุงตู่" ดังกึกก้องทั่วทั้งสนาม
โอกาสนี้ พล อ. ประยุทธ์ ได้ตรวจเยี่ยมการเตรียมความพร้อมของประเทศไทยให้เป็นเจ้าภาพจัดการแข่งขันจักรยานยนต์ชิงแชมป์โลก สนามที่ 15 รายการพีพีที ไทยแลนด์ กรังด์ปรีซ์ ณ สนามช้าง อินเทอร์เนชั่นแนล เซอร์กิต ด้วย พร้อมทดลองขี่รถจักรยานยนต์บิ๊กไบค์ร่วมกับนายเนวินภายในสนาม 2 รอบ หลังทดลองขี่บิ๊กไบค์ นายเนวินได้มอบหมวกกันน็อกให้ พล อ. ประยุทธ์ด้วย พร้อมกล่าวว่า "ขอให้ปลอดภัยจากสื่อมวลชนและนักการเมือง"
เป็นที่น่าสังเกตว่าช่วงที่ พล อ. ประยุทธ์ได้กล่าวปราศรัยกับชาวบุรีรัมย์ในสนามช้าง อารีนา ระหว่างที่ พล อ. ประยุทธ์ประกาศชื่อรัฐมนตรีแต่ละคนเพื่อแนะนำให้ชาวบุรีรัมย์รู้จัก ปรากฏว่า พล.อ. ประยุทธ์ได้ประกาศชื่อนายอนุทิน ชาญวีรกูล หัวหน้าพรรคภูมิใจไทย (ภท.) ด้วยว่า เป็นทีมงานประชารัฐ ซึ่งต่อมา ประเด็นนี้ทำให้หลายฝ่ายวิพากษ์วิจารณ์ว่า นายอนุทินคงถูกรัฐบาล คสช. ดูดเรียบร้อยแล้ว
ขณะที่ พล อ. ประยุทธ์ ยืนยันว่าการมาบุรีรัมย์ครั้งนี้ไม่มีการคุยเรื่องการเมืองแต่อย่างใด ไม่ได้พบใครเป็นการส่วนตัว ไม่ได้พบใครในที่รโหฐาน ไม่ได้แอบพบแอบคุยกับใคร
ด้าน พล ท. สรรเสริญ แก้วกำเนิด โฆษกประจำสำนักนายกรัฐมนตรี เผยผลประชุม ครม. สัญจรว่า ที่ประชุมเห็นชอบหลักการแผนการพัฒนาเศรษฐกิจและสังคม กลุ่มจังหวัดภาคตะวันออกเฉียงเหนือตอนล่าง ได้แก่ จ. นครราชสีมา ชัยภูมิ และสุรินทร์ หรือนครชัยบุรินทร์ ตามแผนพัฒนา ฯ ระหว่างปี 2560-2564 วงเงินกว่าสองหมื่นล้านบาท โดยมอบหมายให้หน่วยงานที่เกี่ยวข้องไปพิจารณาความเร่งด่วนและสอดคล้องกับแผนงานรัฐบาล แต่อนุมัติโครงการเร่งด่วนตามความจำเป็นมูลค่ากว่าพันล้านบาท
ด้านนายอนุทิน ชาญวีรกูล หัวหน้าพรรค ภท. ได้ออกมาชี้แจง กรณีมีการตั้งข้อสังเกตการอนุมัติงบของ ครม. ในครั้งนี้ว่า เป็นผลมาจากการที่นายเนวินกล่าวว่าจะของบประมาณเป็นหมื่นล้านให้ จ. บุรีรัมย์ หรือว่าไม่เกี่ยวกัน เพราะนายก ฯ พูดแล้วว่าเป็นการให้ตามความเหมาะสม และการที่มีประชาชนมาต้อนรับนายก ฯ จำนวนมาก เพราะประชาชนต้องการมาฟังว่านายก ฯ จะทำประโยชน์อะไรให้ จ. บุรีรัมย์บ้าง ไม่ใช้การสร้างอำนาจต่อรองของพรรค ภท. แต่เป็นการให้กำลังใจนายก ฯ และรัฐบาล ส่วนการที่นายเนวินซักซ้อมประชาชนให้พูดคำว่า "ลุงตู่สู้ ๆ" ก็เป็นเพียงการสร้างสีสัน พร้อมยืนยันอีกครั้งว่า การต้อนรับนายก ฯ ไม่เกี่ยวกับการที่พรรค ภท. จะถูกดูด ส่วนพรรค ภท. จะหนุน พล อ. ประยุทธ์หรือไม่นั้น ทุกอย่างต้องดูผลการเลือกตั้ง "วันนี้จะนายก ฯ คนใน หรือคนนอก ไม่สำคัญเท่ากับคนเก่ง คนดี คนที่รักสงบ และอยากเห็นประเทศชาติก้าวหน้า"
นอกจากกระแสดูดนายอนุทินและพรรคภูมิใจไทยแล้ว นายเสนาะ เทียนทอง ประธานที่ปรึกษาพรรคเพื่อไทย ก็ถูกจับตามองด้วย หลังมีภาพถ่ายคู่กับนายไพศาล พืชมงคล กรรมการผู้ช่วยรองนายกรัฐมนตรี (พล อ. ประวิตร วงศ์สุวรรณ) ที่นายไพศาลได้โพสต์ภาพดังกล่าวลงเฟซบุค พร้อมพูดทำนองว่า นายเสนาะจะร่วมมือกันปฏิรูปประเทศ ซึ่งนายเสนาะได้ออกมาชี้แจงว่า นายไพศาล ได้มารดน้ำข้อพรช่วงสงกรานต์วันปีใหม่ไทย ในฐานที่เป็นผู้ใหญ่คนหนึ่ง และได้พูดคุยถึงการปฏิรูปประเทศโดยบอกไปว่า ทุกคนควรหันหน้าเข้าหากัน เพื่อขจัดความขัดแย้งทั้งหมดไม่ให้มีเงื่อนไขเกิดขึ้นอีก ร่วมกันขจัดปัญหาคอร์รัปชันด้วยการมีรัฐบาลแห่งชาติ โดยมีนายกรัฐมนตรีคนกลาง ที่ได้รับการโปรดเกล้า ฯ จะได้ร่วมกันปฏิรูปประเทศ ปรับเปลี่ยนกติกาใหม่ พร้อมใจกันเพื่อให้ประเทศเดินหน้าไปได้ จะใช้วิธีการใดก็เสนอกันมา จะได้ไม่ต้องมาปฏิวัติกันอีก และไม่ต้องทะเลาะกันอีก บ้านเมืองจะได้สงบสุข
