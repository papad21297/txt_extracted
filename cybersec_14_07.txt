ความมั่นคงแห่งชาติประกอบด้วยองค์ประกอบที่สำคัญ 4 ประการ ดังนี้
1) เอกราช
2) บูรณภาพแห่งดินแดน
3) สวัสดิภาพของประชาชน
4) การปกครองระบอบประชาธิปไตย ภายใต้รัฐธรรมนูญแห่งราชอาณาจักร
สถาบันการศึกษาในสหรัฐ ฯ 2 แห่ง ได้ให้คำนิยามศัพท์ของความมั่นคงแห่งชาติไว้ดังนี้ National Security (USACGSC = รร. สธ. ทบ.)
"The Protection of a nation from all types of external aggression, espionage, hostile reconnaissance, sabotage, subversion, annoyance, and other inimical influence"
ถอดออกมาเป็นภาษาไทยได้ว่า
"ความมั่นคงแห่งชาติ หมายถึง การป้องกันชาติให้พ้นจากอันตรายทั้งปวง อันได้แก่ การรุกรานจากภายนอก การจารกรรม การลาดตระเวนของข้าศึก การวินาศกรรม การบ่อนทำลาย การรบกวน และอิทธิพลอื่น ๆ ซึ่งจะเป็นอันตรายอย่างร้ายแรงแก่ชาติ"
National Security (JCS Pub. I = พจนานุกรมคณะเสนาธิการร่วม เล่ม 1)
"A collective term encompassing both defense and foreign relations of the U.S. Specifically, by the condition provided by.
(a) a military or defense advantage over any foreign nation or group of nations.
(b) a favorable foreign relations position or
(c) defense posture capable of successfully resisting hostile or destructive action from within or without overt or covert."
ถอดออกเป็นภาษาไทยได้ว่า
"ความมั่นคงแห่งชาติ หมายรวมถึง ทั้งการป้องกันประเทศของสหรัฐ ฯ และประเทศที่มีความสัมพันธ์กับสหรัฐ ฯ โดยเฉพาะภายใต้สถานการณ์ดังนี้
(ก) การได้เปรียบทางทหาร หรือการป้องกันชาติอื่น ๆ หรือกลุ่มชองชาติอื่น ๆ
(ข) ที่ตั้งเกื้อกูลแก่ต่างประเทศที่มีความสัมพันธ์กับสหรัฐ หรือ
(ค) การป้องกันการวางกำลังของข้าศึกที่มีขีดความสามารถในการต้านทานสูง หรือการทำลาย การปฏิบัติจากภายในหรือภายนอก, ทั้งเปิดเผยและปกปิด"
การให้ความหมายหรือนิยามศัพท์ "ความมั่นคงแห่งชาติ" ของสถาบันทั้งสองแห่ง อาจกล่าวได้ว่า โรงเรียนเสนาธิการทหารบกสหรัฐ ฯ ให้ความหมายเกี่ยวกับความมั่นคงแห่งชาติค่อนข้างละเอียดมากกว่า เพราะได้ขยายความถึงภัยที่จะเกิดขึ้นแก่ชาติในรูปร่างต่าง ๆ กัน ทั้งในรูปของการรุกรานจากภายนอก อันเกิดจากการกระทำของข้าศึก และในรูปของการรุกรานจากภายใน อันได้แก่การบ่อนทำลาย การก่อวินาศกรรม แม้กระทั่งอิทธิพลอื่น ๆ ซึ่งเป็นสาเหตุหรือเป็นเงื่อนไขของการก่อความไม่สงบที่นับว่าเป็นภัยอันตรายอย่างร้ายแรงต่อความมั่นคงแห่งชาติในปัจจุบัน ส่วนคำนิยามศัพท์ของคณะเสนาธิการร่วมนั้น เป็นเรื่องของชาติมหาอำนาจโดยตรงมากกว่า และไม่เหมาะสมที่จะนำมาประยุกต์ใช้ในบ้านเมืองของเรา
เมื่อเราได้พิจารณาถึงความหมายต่าง ๆ ที่บุคคลซึ่งมีชื่อเสียงได้ให้ทัศนะไว้ รวมทั้งจากสถาบันสำคัญดังกล่าวข้างต้น อาจอนุมานได้ว่า การที่ชาติจะมีความมั่นคงและปลอดภัยจากอันตรายทั้งปวงได้นั้น จะต้องปราศจากสิ่งที่เราเรียกกันว่า "ภัยคุกคาม" (Threats) ทั้งปวง และอาจแบ่งลักษณะของภัยคุกคามได้ออกเป็น 2 ลักษณะด้วยกัน คือ
1) ภัยคุกคามจากภายนอก
หมายรวมถึง การรุกรานซึ่งเกิดขึ้นจากการกระทำของข้าศึกทั้งปวง ทั้งโดยทางตรงและทางอ้อม และไม่ว่าจะเป็นการประกาศสงครามหรือไม่ประกาศสงครามก็ตาม
2) ภัยคุกคามภายใน
ภัยคุกคามตามลักษณะนี้ อาจเกิดขึ้นจากการปฏิบัติการก่อการร้าย หรือการก่อความไม่สงบของกลุ่มบุคคลที่มีอุดมการณ์ทางการเมืองที่แตกต่างกัน หรืออาจเกิดจากกลุ่มที่มีความไม่พอใจการปกครองของรัฐบาลในปัจจุบัน และการก่อการจลาจลหรือความไม่สงบขึ้นด้วยวิธีการต่าง ๆ เช่น การก่อวินาศกรรม การลอบยิง หรือสังหารบุคคลสำคัญ ๆ การบ่อนทำลาย ฯลฯ เป็นต้น ซึ่งการกระทำเช่นนี้ก็เพื่อต่อต้านการบริหารงานของรัฐบาลของประเทศนั่นเอง โดยมีเป้าหมายที่จะล้มล้างอำนาจอธิปไตยของรัฐในที่สุด และสามารถเข้าควบคุมอำนาจอธิปไตยของรัฐได้โดยสิ้นเชิง
ค. การประเมินค่าความมั่นคงแห่งชาติ
การประเมินค่าความมั่นคงแห่งชาติในเชิงรูปธรรมก็คือ การกำหนดหรือระบุลงไปว่าความมั่นคงแห่งชาติมีมากน้อยเพียงใด ซึ่งอาจอาศัยการพิจารณาปัจจัยจากองค์ประกอบพื้นฐานของพลังอำนาจของชาติ 4 ประการด้วยกัน คือ การเมือง เศรษฐกิจ สังคม-จิตวิทยา และการทหาร แต่การประเมินค่าที่จะกล่าวต่อไปนี้เป็นการประเมินค่าที่แตกต่างไปจากการประเมินยุทธศาสตร์ชาติ (National Strategic Appraisal) ซึ่งมีขั้นตอนค่อนข้างสลับซับซ้อน และต้องอาศัยข้อมูลเปรียบเทียบระหว่างชาติต่าง ๆ ทั้งชาติที่เป็นประเทศที่เป็นมิตรและชาติที่เป็นภัยคุกคาม โดยมีเกณฑ์พิจารณาที่เป็นมาตรฐานอันเหมาะสม
1) ความมั่นคงแห่งชาติทางการเมือง
ความมั่นคงแห่งชาติทางการเมือง อาจพิจารณาแบ่งออกเป็น 2 ประการ คือ ความมั่นคงแห่งชาติทางด้านการเมืองในประเทศ และความมั่นคงแห่งชาติทางด้านการเมืองระหว่างประเทศ ข้อพิจารณาสำหรับความมั่นคงแห่งชาติทางด้านการเมืองในประเทศที่สำคัญ ได้แก่ ความศรัทธาของประชาชนส่วนใหญ่ในประเทศ พร้อมที่จะให้การสนับสนุนต่อระบบการปกครอง และการบริหารงานของรัฐบาลที่เป็นอยู่ในขณะนั้นมากน้อยเพียงใด ประเทศใดก็ตามที่มีประชาชนซึ่งมีความเชื่อถือ มีศรัทธา มีความจงรักภักดี และพร้อมที่จะให้การสนับสนุนระบอบการปกครองและรัฐบาลอย่างจริงจังเป็นจำนวนมากแล้ว ความมั่นคงแห่งชาติทางด้านการเมืองในประเทศก็ยิ่งมีมากขึ้น
ในทางตรงกันข้าม หากประชาชนมีความไม่พอใจในระบอบการปกครองหรือการบริหารงานของรัฐบาลในระยะนั้นเป็นจำนวนมาก ในเวลาเดียวกันก็มีศรัทธาและความพร้อมที่จะให้การสนับสนุนรัฐบาลน้อย ก็อาจพิจารณาได้ว่า ประเทศนั้นยังไม่มีความมั่นคงแห่งชาติทางด้านการเมืองภายในประเทศ ดังจะเห็นได้จากประเทศที่มีระบบการปกครองแบบประชาธิปไตย แต่แนวความคิดของประชาชนเกี่ยวกับระบอบประชาธิปไตยไม่ตรงกัน ก็มักจะมีปัญหาทางด้านการเปลี่ยนแปลงทางการเมืองอยู่บ่อย ๆ
มีผู้กล่าวไว้ว่า เสถียรภาพและความมั่นคงของระบบการเมือง เป็นปัจจัยสำคัญที่สุดอันหนึ่งในการเสริมสร้างความมั่นคงแห่งชาติ โดยเฉพาะในประเทศที่กำลังพัฒนา ซึ่งมักมีปัญหาวุ่นวายทางการเมือง เป็นเหตุให้รัฐบาลขาดเสถียรภาพและล้มลุกคลุกคลาน ไม่ได้รับการยอมรับจากประชาชน ผู้นำทางการเมืองทำการฉ้อราษฎร์บังหลวงในรูปแบบต่าง ๆ ทำให้เกิดความวุ่นวายอยู่เป็นประจำ และกลุ่มอิทธิพลจะถือเป็นปัจจัยในการปฏิบัติหรือรัฐประหารต่อไป ซึ่งถือกันว่าเป็น "วงจรอุบาทว์ (Vicious Cycle)" ของระบบการเมืองภายในประเทศ สำหรับในประเทศพัฒนาแล้ว ประเด็นนี้ไม่ค่อยได้กล่าวถึงกันนัก เพราะระบบการเมืองในประเทศเหล่านี้ค่อนข้างจะมีความมั่นคงพอสมควรแล้ว สำหรับความมั่นคงแห่งชาติทางด้านการเมืองระหว่างประเทศนั้น ขึ้นอยู่กับนโยบายทางด้านการเมืองระหว่างประเทศของรัฐบาลเป็นสำคัญ กล่าวคือ ถ้าหากนโยบายต่างประเทศไม่เหมาะสม เป็นต้นว่า นโยบายต่างประเทศที่แถลงออกไปนั้น เป็นผลให้ไปสร้างศัตรูกับประเทศของตนรอบด้าน หรือในการปฏิบัติการอย่างใดอย่างหนึ่ง เป็นผลให้เกิดการผลักดันต่อประเทศอื่น ๆ รวมตัวกันสกัดกั้น หรือขัดขวางผลประโยชน์ของชาติของตนเอง หรือไปรวมตัวกันร่วมทำสงครามกับประเทศใดประเทศหนึ่ง เช่นนี้ ความมั่นคงแห่งชาติทางด้านการเมืองระหว่างประเทศก็จะสูญเสียไป อย่างไรก็ตาม การดำเนินนโยบายทางการเมืองระหว่างประเทศนั้น ย่อมมีความสัมพันธ์กับความมั่นคงภายในประเทศด้วย หรืออีกนัยหนึ่งอาจกล่าวได้ว่า หากจะให้การดำเนินนโยบายทางการเมืองระหว่างประเทศเกิดประสิทธิผลเต็มที่ ก็จะต้องสร้างความมั่นคงภายในให้สูงขึ้น และในเวลาเดียวกันก็จะต้องมุ่งถึงผลประโยชน์ของชาติเป็นสำคัญ โดยเสริมสร้างมิตรให้มากขึ้น และหลีกเลี่ยงที่จะสร้างศัตรูโดยไม่จำเป็น
