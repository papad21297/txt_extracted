การสร้างสิ่งของเครื่องใช้ด้วยกระบวนการทางเทคโนโลยี
กระบวนการทางเทคโนโลยี หมายถึง กระบวนการการบริหารจัด การสร้าง หรือผลิตชิ้นงาน และซ่อมแซม ปรับปรุงแก้ไขชิ้นงาน ให้มีสภาพการใช้งานได้เป็นอย่างดี ซึ่งเป็นการนำเอาวิทยาการทางศิลปะและวิทยาศาสตร์มาประยุกต์ใช้ให้เกิดประโยชน์กับการทำงานถูกต้องและปลอดภัย เพื่อพัฒนาคุณภาพชีวิตของมนุษย์ให้ดียิ่งขึ้น
องค์ประกอบของกระบวนการเทคโนโลยี
กระบวนการทางเทคโนโลยีเป็นขั้นตอนในการแก้ปัญหา ทำให้การเป็นไปอย่างมีระบบและมีลำดับขั้นตอน สามารถย้อนกลับไปแก้ไขปรับปรุงได้ง่าย ประกอบด้วยขั้นตอนต่าง ๆ ดังนี้
1. การกำหนดปัญหาหรือความต้องการ
2. การรวบรวมข้อมูล
3. การเลือกวิธีแก้ไขปัญหาหรือสนองความต้องการ
4. การออกแบบและปฏิบัติการแก้ไขปัญหา
5. การทดสอบ
6. การปรับปรุงแก้ไข
7. การประเมินผล
การออกแบบเทคโนโลยี
การออกแบบเทคโนโลยี เป็นการออกแบบ เขียนแปบบ สร้าง หรือผลิตชิ้นงานต่าง ๆ โดยผ่านกระบวนการออกแบบที่แสดงให้เห็นถึงความเข้าใจในองค์ประกอบ ผล หรือผลิตภัณฑ์ ที่มีความสมบูรณ์ในตนเอง มีความสวยงาม มีประโยชน์ในการใช้สอย ราคาประหยัด และไม่ทำลายสิ่งแวดล้อม สามารถนำมาใช้ยกระดับมาตรฐานคุณภาพชีวิตให้สูงขึ้นได้ทุกระดับ เช่น อาคาร ที่พักอาศัย โทรศัพท์ โทรทัศน์ พัดลม ตู้เย็น และสิ่งอำนวยความสะดวกอื่น ๆ เพื่อให้ดำรงชีวิตประจำวันได้อย่างมีความสุข
กระบวนการออกแบบ
1. วัตถุประสงค์ เป็นการระบุความต้องการ หรือวัตถุประสงค์ ตามเงื่อนไขที่กำหนด
2. การสำรวจ คือการสำรวจข้อมูลข่าวสารเพื่อนำมาใช้เป็นข้อมูล
3. กระบวนการสร้างความคิด การร่างภาพ การร่างแบบ ลำดับแนวคิดที่มีโอกาสเป็นสิ่งที่นำไปใช้ในการออกแบบหรือหาคำตอบ อาจใช้หุ่นจำลองตรวจสอบแนวคิดที่ดีที่เหมาะสม
4. เลือกแนวความคิด การเลือกแนวความคิดที่ดีที่เหมาะสม เพื่อนำไปใช้ในการออกแบบ เขียนแบบ และกำหนดรายการประกอบแบบต่อไป
5. วางแผนลงมือปฏิบัติงาน การตัดสินใจการออกแบบ เขียนแบบ เลือกเครื่องมือ เครื่องใช้ วัสดุอุปกรณ์ และกระบวนการทำงานที่เหมาะสม กำหนดเวลา สถานที่ทำงาน กระบวนการปฏิบัติงาน
6. การประเมินค่า การตรวจสอบประเมินค่าความสำเร็จของผลงาน คือ แบบการสร้างชิ้นงาน ผลิตภัณฑ์ หรือสิ่งของเครื่องใช้ ว่ามีค่าอยู่ระดับใด ควรจะต้องพัฒนาไปอย่างไร เพื่อให้ได้ผลงานสมบูรณ์ยิ่ง ๆ ขึ้นไป
ความหมายของการออกแบบ
ความหมายของการออกแบบ การออกแบบคืออะไร? ความหมายของคำว่า "ออกแบบ" นั้น ถูกให้คำนิยาม หรือคำจำกัดความไว้หลายรูปแบบมากมาย ตามความเข้าใจ การตีความหมาย และการสื่อสารออกมาด้วยตัวอักษรของแต่ละคน ตัวอย่างความหมายของการออกแบบ เช่น
- การออกแบบ หมายถึง การรู้จักวางแผนจัดตั้งขั้นตอน และรู้จักเลือกใช้วัสดุวิธีการเพื่อทำตามที่ต้องการนั้น โดยให้สอดคล้องกับลักษณะ รูปแบบ และคุณสมบัติของวัสดุแต่ละชนิด ตามความคิดสร้างสรรค์ และการสร้างสรรค์สิ่งใหม่ขึ้นมา เช่นการจะทำโต๊ะขึ้นมาสักหนึ่งตัว เราจะต้องวางแผนไว้เป็นขั้นตอน โดยต้องเริ่มต้นจากการเลือกวัสดุที่จะใช้ในการทำโต๊ะนั้น ว่าจะใช้วัสดุอะไรที่เหมาะสม ในการยึดต่อระหว่างจุดต่าง ๆ นั้น ควรใช้กาว ตะปู สกรู หรือใช้ข้อต่อแบบใด รู้ถึงวัตถุประสงค์ของการนำไปใช้งาน ความแข็งแรง และการรองรับน้ำหนักของโต๊ะสามารถรองรับได้มากน้อยเพียงใด สีสันควรใช้สีอะไรจึงจะสวยงาม เป็นต้น
- การออกแบบ หมายถึง การปรับปรุงแบบ ผลงานหรือสิ่งต่าง ๆ ที่มีอยู่แล้วให้เหมาะสม และดูมีความแปลกใหม่ขึ้น เช่น โต๊ะที่เราทำขึ้น เมื่อใช้ไปนาน ๆ ก็เกิดความเบื่อหน่ายในรูปทรง หรือสี เราก็จัดการปรับปรุงให้เป็นรูปแบบใหม่ให้สวยกว่าเดิม ทั้งความเหมาะสม ความสะดวกสบายในการใช้งานยังคงเหมือนเดิม หรือดีกว่าเดิม เป็นต้น
- การออกแบบ หมายถึงการรวบรวมหรือการจัดองค์ประกอบทั้งที่เป็น 2 มิติ และ 3 มิติ เข้าด้วยกันอย่างมีหลักเกณฑ์ การนำองค์ประกอบของการออกแบบมาจัดรวมกันนั้น ผู้ออกแบบจะต้องคำนึงถึงประโยชน์ในการใช้สอยและความสวยงาม อันเป็นคุณลักษณะของการออกแบบ เป็นศิลปะของมนุษย์ เนื่องจากเป็นการสร้างค่านิยมทางความงาม และสนองคุณประโยขน์ทางกายภาพให้แก่มนุษย์ด้วย
- การออกแบบ หมายถึง กระบวนการที่สนองความต้องการในสิ่งใหม่ ๆ ของมนุษย์ ซึ่งส่วนใหญ่เพื่อการดำรงชีวิตให้อยู่รอด และสร้างความสะดวกสบายมากยิ่งขึ้น
การออกแบบ (Design) คือศาสตร์แห่งความคิด และต้องใช้ศิลป์ร่วมด้วย เป็นการสร้างสรรค์ และการแก้ไขปัญหาที่มีอยู่ เพื่อสนองต่อจุดหมาย และนำกลับมาใช้งานได้อย่างน่าพอใจ ความน่าพอใจนั้น แบ่งออกเป็น 3 ข้อหลัก ๆ ได้ดังนี้
1. ความสวยงาม เป็นสิ่งแรกที่เราได้สัมผัสก่อน คนเราแต่ละคนต่างมีความรับรู้เรื่องความสวยงาม กับความพอใจ ในทั้ง 2 เรื่องนี้ไม่เท่ากัน จึงเป็นสิ่งที่ถกเถียงกันอย่างมาก และไม่มีเกณฑ์ในการตัดสินใด ๆ เป็นตัวที่กำหนดอย่างชัดเจน ดังนั้น งานที่เราได้มีการจัดองค์ประกอบที่เหมาะสมนั้น ก็จะมองว่าสวยงามได้เหมือนกัน
2. มีประโยชน์ใช้สอยที่ดี เป็นเรื่องที่สำคัญมากในงานออกแบบทุกประเภท เช่น ถ้าเป็นการออกแบบสิ่งของ เช่น เก้าอี้, โซฟา นั้น จะต้องออกแบบมาให้นั่งสบาย ไม่ปวดเมื่อย ถ้าเป็นงานกราฟฟิค เช่น งานสื่อสิ่งพิมพ์นั้น ตัวหนังสือจะต้องอ่านง่าย เข้าใจง่าย ถึงจะได้ชื่อว่า เป็นงานออกแบบที่มีประโยชน์ใช้สอยที่ดีได้
3. มีแนวความคิดในการออกแบบที่ดี เป็นหนทางความคิด ที่ทำให้งานออกแบบสามารถตอบสนองต่อความรู้สึกพอใจ ชื่นขม มีคุณค่า บางคนอาจให้ความสำคัญมากหรือน้อย หรืออาจไม่ให้ความสำคัญเลยก็ได้ ดังนั้น บางครั้งในการออกแบบ โดยใช้แนวความคิดที่ดี อาจจะทำให้ผลงาน หรือสิ่งที่ออกแบบมีคุณค่ามากขึ้นก็ได้ ดังนั้น นักออกแบบ (Designer) คือ ผู้ที่พยายามค้นหา และสร้างสรรค์สิ่งใหม่ หาวิธีแก้ไข หรือหาคำตอบใหม่ ๆ สำหรับต่าง ๆ
