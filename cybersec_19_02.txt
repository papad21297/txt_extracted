จากข้อมูล 10 อันดับประเทศที่เกิดภัยคุกคามทางไซเบอร์มากที่สุด (ระยะเวลา พ.ศ. 2554 - 2559) ซึ่งเก็บรวมรวมโดยไทยเซิร์ต พบว่าในช่วง 1 ม.ค. 58 - 31 ก.ค. 59 ประเทศเยอรมันเป็นประเทศที่มีการโจมตีทางไซเบอร์มากที่สุด (2,221 ครั้ง) รองลงมาคือประเทศสหรัฐอเมริกา (470 ครั้ง) และประเทศบราซิล 364 ครั้ง) สำหรับประเทศไทย แม้การโจมตีทางไซเบอร์ในแต่ละปีจะไม่สูงเท่าสามประเทศดังกล่าว แต่ยังเป็นประเทศที่ติดอันดับ 1 ใน 10 ของประเทศที่มีการโจมตีทางไซเบอร์มากที่สุด ตั้งแต่ พ.ศ. 2554 ถึงปัจจุบัน
ประเภทภัยคุกคามทางไซเบอร์ของประเทศไทย
ไทยเซิร์ตได้แบ่งประเภทภัยคุกคามทางไซเบอร์เป็น 9 ประเภทตามที่ได้กำหนดโดย The European Computer Security Incident Response Team (eCSIRT) ซึ่งเป็นเครือข่ายความร่วมมือของหน่วยงาน Computer Security Incident Response Team (CSIRT) ในสหภาพยุโรป ซึ่งมีรายละเอียดดังตารางที่ 2
ตารางที่ 2 ประเภทภัยคุกคามทางไซเบอร์ โดย eCSIRT
#1:
- ประเภทภัยคุกคาม: "1. เนื้อหาที่เป็นภัยคุกคาม (Abusive Content)"
- คำอธิบาย: "ภัยคุกคามที่เกิดจากการใช้/เผยแพร่ข้อมูลที่ไม่เป็นจริงหรือไม่เหมาะสม (Abusive Content) เพื่อทำลายความน่าเชื่อถือของบุคคลหรือสถาบัน เพื่อก่อให้เกิดความไม่สงบ หรือข้อมูลที่ไม่ถูกต้องตามกฎหมาย เช่น ลามก อนาจาร หมิ่นประมาท และรวมถึงการโฆษณาขายสินค้าต่าง ๆ ทางอีเมลที่ผู้รับไม่ได้มีความประสงค์จะรับข้อมูลโฆษณานั้น ๆ (SPAM)"
#2:
- ประเภทภัยคุกคาม: "2. การโจมตีสภาพความพร้อมใช้งานของระบบ (Availability)"
- คำอธิบาย: "ภัยคุกคามที่เกิดจากการโจมตีสภาพความพร้อมใช้งานของระบบ เพื่อทำให้บริการต่าง ๆ ของระบบไม่สามารถให้บริการได้ตามปกติ มีผลกระทบตั้งแต่เกิดความล่าช้าในการตอบสนองของบริการ ไปจนถึงระบบไม่สามารถให้บริการต่อไปได้ ภัยคุกคามอาจจะเกิดจากการโจมตีที่บริการของระบบโดยตรง เช่น การโจมตีประเภท DOS (Denial of Service) แบบต่าง ๆ หรือการโจมตีโครงสร้างพื้นฐานที่สนับสนุนการให้บริการของระบบ เช่น อาคาร สถานที่ ระบบไฟฟ้า ระบบปรับอากาศ"
CSIRT ย่อมาจาก Computer Security Incident Response Team หรือทีมจัดการปัญหาด้านความปลอดภัยคอมพิวเตอร์ หรือทีมสำหรับรับมือกับเหตุการณ์ด้านความมั่นคงปลอดภัยคอมพิวเตอร์ ซึ่งหมายถึง กลุ่มหรือคณะบุคคลที่ทำการ, ประสานงาน, และสนับสนุน การตอบสนองต่อเหตุการณ์ละเมิดความปลอดภัยคอมพิวเตอร์และเครือข่าย (เหตุการณ์) ที่เกิดขึ้นภายใน sites ของผู้ใช้บริการของ CSIRT นั้น เช่น การแจ้งเตือน การให้คำแนะนำ การอบรม และการบริหารจัดการ (แหล่งที่มา: http://www.moe.go.th/moe/upload/news14/htmlfiles/10428-3189.html)
#3:
- ประเภทภัยคุกคาม: "3. การฉ้อฉล หรือหลอกลวงเพื่อผลประโยชน์ (Fraud)"
- คำอธิบาย: "ภัยคุกคามที่เกิดจากการฉ้อฉล ฉ้อโกง หรือการหลอกลวงเพื่อผลประโยชน์ (Fraud) สามารถเกิดได้ในหลายลักษณะ เช่น การลักลอบใช้งานระบบหรือทรัพยากรทางสารสนเทศที่ไม่ได้รับอนุญาตหรือแสวงหาผลประโยชน์ของตนเอง หรือการขายสินค้าหรือซอฟต์แวร์ที่ละเมิดลิขสิทธิ์"
#4:
- ประเภทภัยคุกคาม: "4. ความพยายามรวบรวมข้อมูลของระบบ (Information Gathering)"
- คำอธิบาย: "ภัยคุกคามที่เกิดจากความพยายามในการรวบรวมข้อมูลจุดอ่อนของระบบของผู้ไม่ประสงค์ดี (Scanning) ด้วยการเรียกใช้บริการต่าง ๆ ที่อาจจะเปิดไว้บนระบบ เช่น ข้อมูลเกี่ยวกับระบบปฏิบัติการ ระบบซอฟต์แวร์ที่ติดตั้งหรือใช้งานข้อมูลบัญชีชื่อผู้ใช้งาน (User Account) ที่มีอยู่บนระบบ เป็นต้น รวมถึงการเก็บรวบรวมหรือตรวจสอบข้อมูลจราจรบนระบบเครือข่าย (Sniffing) และการล่อลวงหรือการใช้เล่ห์กลต่าง ๆ เพื่อให้ผู้ใช้งานเปิดเผยข้อมูลที่มีความสำคัญของระบบ (Social Engineering)"
#5:
- ประเภทภัยคุกคาม: "5. การเข้าถึงหรือเปลี่ยนแปลงแก้ไขข้อมูลสำคัญโดยไม่ได้รับอนุญาต (Information Security)"
- คำอธิบาย: "ภัยคุกคามที่เกิดจากการที่ผู้ที่ไม่ได้รับอนุญาตสามารถเข้าถึงข้อมูลสำคัญ (Unauthorized Access) หรือเปลี่ยนแปลงแก้ไขข้อมูล (Unauthorized modification) ได้"
#6:
- ประเภทภัยคุกคาม: "6. ความพยายามจะบุกรุกเข้าระบบ (Intrusion Attempts)"
- คำอธิบาย: "ภัยคุกคามที่เกิดจากความพยายามจะบุกรุก/เจาะเข้าระบบ (Intrusion Attempts) ทั้งที่ผ่านจุดอ่อนหรือช่องโหว่ที่เป็นที่รู้จักในสาธารณะ (CVE-Common Vulnerabilities and Exposures) หรือผ่านจุดอ่อนหรือช่องโหว่ใหม่ที่ยังไม่เคยพบมาก่อน เพื่อจะได้เข้าครอบครองหรือทำให้เกิดความขัดข้องกับบริการต่าง ๆ ของระบบ ภัยคุกคามนี้รวมถึงความพยายามจะบุกรุก/เจาะระบบผ่านช่องทางการตรวจสอบบัญชี ชื่อผู้ใช้งาน และรหัสผ่าน (Login) ด้วยวิธีการสุ่ม/เดาข้อมูล หรือวิธีการทดสอบรหัสผ่านทุกค่า (Brute Force)"
#7:
- ประเภทภัยคุกคาม: "7. การบุกรุกหรือเจาะระบบได้สำเร็จ (Intrusions)"
- คำอธิบาย: "ภัยคุกคามที่เกิดกับระบบที่ถูกบุกรุก/เจาะเข้าระบบได้สำเร็จ (Intrusions) และระบบถูกครอบครองโดยผู้ที่ไม่ได้รับอนุญาต"
#8:
- ประเภทภัยคุกคาม: "8. โปรแกรมไม่พึงประสงค์ (Malicious Code)"
- คำอธิบาย: "ภัยคุกคามที่เกิดจากโปรแกรมหรือซอฟต์แวร์ที่ถูกพัฒนาขึ้นที่ส่งผลให้เกิดผลลัพธ์ที่ไม่พึงประสงค์กับผู้ใช้งานหรือระบบ (Malicious Code) เพื่อทำให้เกิดความขัดข้องหรือเสียหายกับระบบที่โปรแกรมหรือซอฟต์แวร์ประสงค์ร้ายนี้ติดตั้งอยู่ โดยปกติโปรแกรมหรือซอฟต์แวร์ประสงค์ร้ายประเภทนี้ต้องอาศัยผู้ใช้งานเป็นผู้เปิดโปรแกรมหรือซอฟต์แวร์ก่อน จึงจะสามารถติดตั้งตัวเองหรือทำงานได้ เช่น Virus, Worm, Trojan หรือ Spyware ต่าง ๆ"
#9:
- ประเภทภัยคุกคาม: "9. ภัยคุกคามอื่น ๆ นอกเหนือจากที่กำหนดไว้ข้างต้น (Other)"
- คำอธิบาย: "ภัยคุกคามประเภทอื่น ๆ นอกเหนือจากที่กำหนดไว้ข้างต้น ระบุไว้เพื่อเป็นตัวชี้วัดถึงภัยคุกคามประเภทใหม่หรือไม่สามารถจัดประเภทได้ตรงตามที่ระบุไว้ข้างต้น โดยถ้าจำนวนภัยคุกคามอื่น ๆ ในข้อนี้มีจำนวนมากขึ้น แสดงถึงความจำเป็นที่จะต้องปรับปรุงการจัดแบ่งประเภทภัยคุกคามนี้ใหม่"
ที่มา: บทความ Cyber Threats 2012 โดยไทยเซิร์ต
https://www.thaicert.or.th/papers/general/2012/pa2012ge001.html
แผนภาพที่ 2 สถิติภัยคุกคามในภาพรวมจากไทยเซิร์ต พ.ศ. 2554 - 2559
สถิติภัยคุกคามในภาพรวมจากไทยเซิร์ต พ.ศ. 2554 - 2559
- พ.ศ. 2554: 646
- พ.ศ. 2555: 792
- พ.ศ. 2556: 1,745
- พ.ศ. 2557: 4,007
- พ.ศ. 2558: 4,370
- พ.ศ. 2559: 2,582
หมายเหตุ พ.ศ. 2554 เป็นการเก็บข้อมูลในช่วง 31 กรกฎาคม - 31 ธันวาคม 2554
พ.ศ. 2559 เป็นการเก็บข้อมูลในช่วง 1 มกราคม - 31 กรกฎาคม 2559
ที่มา: https://www.thaicert.or.th/statistics/statistics.html
