3. มาตรฐานที่เกี่ยวข้องกับการบริหารความมั่นคงปลอดภัย
เพื่อให้การบริหารจัดการความมั่นคงปลอดภัยของทรัพยากรสารสนเทศเป็นไปอย่างสอดคล้องกันตามคุณลักษณะเฉพาะและรูปแบบการดำเนินงานขององค์กร และสอดคล้องกับกฎหมายที่เกี่ยวข้องกับการรักษาความมั่นคงปลอดภัย องค์กรที่ทำหน้าที่คิดค้นและกำหนดมาตรฐานต่าง ๆ จึงกำหนดมาตรการและแนวทางที่เกี่ยวข้อง เพื่อให้องค์กรต่าง ๆ นำไปประยุกต์ใช้สร้างความมั่นคงปลอดภัยให้กับทรัพยากรต่าง ๆ ขององค์กร ทั้งนี้ หากองค์กรที่นำแนวทางที่กำหนดขึ้นไปใช้และผ่านการตรวจสอบมาตรฐาน ย่อมส่งผลดีต่อภาพลักษณ์ขององค์กรซึ่งเป็นการสร้างความน่าเชื่อถือและความมั่นใจต่อผู้มีส่วนได้ส่วนเสียต่าง ๆ เช่น ผู้ถือหุ้น พนักงาน และตัวชี้วัดการจัดการความมั่นคงปลอดภัย ของทรัพยากรสารสนเทศในองค์กรไปพร้อม ๆ กัน ทั้งนี้ มาตรฐานต่าง ๆ ที่กำหนดขึ้นเป็นมาตรฐานสากลย่อมมีความน่าเชื่อถือสูงเนื่องจากเป็นที่ยอมรับ และถูกนำไปใช้อย่างแพร่หลาย มาตรฐานสำคัญ ๆ เช่น ชุดมาตรฐาน ISO 27000, COBIT เป็นต้น
3.1 ชุดมาตรฐาน ISO 27000 เป็นชุดมาตรฐานที่พัฒนาโดยองค์กรระหว่างประเทศว่าด้วยการมาตรฐาน (International Organization for Standardization; ISO) ต่อจากมาตรฐาน ISO 17799 โดยมีการรวบรวมมาตรการพื้นฐานหลากหลายมาตรฐาน ได้แก่ BS 7799-1, BS 7799-2, BS 7799-3 โดยมีเนื้อหาสำคัญเกี่ยวข้องกับการจัดการความเสี่ยงที่เกี่ยวข้องกับความมั่นคงปลอดภัย เช่น ความเสี่ยงเกี่ยวกับความมั่นคงปลอดภัยของข้อมูล วิธีและกระบวนการประเมินความเสี่ยง การปฏิบัติเพื่อลดความเสี่ยงและการบริหารจัดการความเสี่ยง ขั้นตอนวิธีการดำเนินการบริหารความเสี่ยง เป็นต้น ในชุดมาตรฐานนี้จะประกอบไปด้วยมาตรฐานที่สำคัญ ๆ เช่น
- ISO 27000 เป็นชุดมาตรฐานที่รวบรวมนิยามศัพท์ต่าง ๆ ที่เกี่ยวข้องกับการจัดการความมั่นคงปลอดภัยสารสนเทศ
- ISO 27001 เป็นมาตรฐานที่กำหนดคุณลักษณะเฉพาะที่เกี่ยวข้องกับการบริหารจัดการรักษาความมั่นคงปลอดภัยที่ถูกเรียกว่าระบบบริหารจัดการการรักษาความมั่นคงปลอดภัยสารสนเทศ (Information Security Management System; ISMS)
- ISO 27002 เป็นมาตรฐานที่กำหนดหลักปฏิบัติ แนวทางจัดการความมั่นคงปลอดภัย ที่มีการรวบรวมวัตถุประสงค์ วิธีการสร้างมาตรการควบคุม และรายละเอียดการปฏิบัติที่เกี่ยวข้องในการควบคุมความมั่นคงปลอดภัย
- ISO 27003 เป็นแนวทางการประยุกต์ใช้งานมาตรฐานในชุด ISO 27000
- ISO 27004 กำหนดแนวทางการตรวจวัดประสิทธิภาพการจัดการรักษาความมั่นคงปลอดภัย เพื่อช่วยในการประเมินผลหรือตรวจวัดประสิทธิภาพ
- ISO 27005 กำหนดแนวทางการจัดการความเสี่ยงที่เกี่ยวข้องกับทรัพยากรสารสนเทศ
- ISO 27006 กำหนดแนวทางการออกใบรองรับ และการลงทะเบียนให้กับหน่วยงานต่าง ๆ ที่เกี่ยวข้อง
จะเห็นได้ว่าหลักการสำคัญของชุดมาตรฐานนี้คือ การสร้างระบบบริหารจัดการการรักษาความมั่นคงปลอดภัยสารสนเทศ (ISMS) โดยผู้ที่จะนำมาตรฐานนี้มาประยุกต์ใช้จะต้องมีการกำหนดแผน และการปฏิบัติหลายประการในการสร้างการบริหารจัดการที่เหมาะสม โดยมีการดำเนินการเป็นวงรอบ ประกอบด้วย การวางแผน การปฏิบัติตามแผน การตรวจสอบ และการปรับปรุง
3.2 มาตรฐาน COBIT (Control Objective for Information and Related Technology) เป็นมาตรฐานที่ถูกกำหนดขึ้นโดยสมาคมผู้ตรวจสอบและควบคุมระบบสารสนเทศ (Information System Audit and Control Association; ISACA) โดยรวบรวมแนวคิดและเฟรมเวิร์คเพื่อสร้างการควบคุมภายในที่เกี่ยวข้องกับเทคโนโลยีที่ถูกใช้งานในองค์กรเพื่อควบคุมคุณภาพของทรัพยากรสารสนเทศ โดยมุ่งเน้นการตรวจวัดประสิทธิผล ประสิทธิภาพ การรักษาความลับ การรักษาความครบถ้วนสมบูรณ์ ความพร้อมใช้ การปฏิบัติตามกฎระเบียบและกฎหมาย และความน่าเชื่อถือของทรัพยากรสารสนเทศ ซึ่งประกอบด้วย ข้อมูลหรือสารสนเทศ กระบวนการทำงานและซอฟต์แวร์ที่เกี่ยวข้อง เทคโนโลยีสถานทีและโครงสร้างพื้นฐานทางกายภาพ และบุคลากร ที่มีส่วนเกี่ยวข้องกับองค์กรนั้น ๆ มาตรฐานนี้มีแนวความคิดที่คล้ายคลึงกับมาตรฐาน ISO 27001 แต่มีการออกแบบให้เหมาะสมสำหรับกระบวนการทางธุรกิจ โดยประกอบด้วยวัตถุประสงค์หลักของการควบคุมจำนวน 34 วัตถุประสงค์ที่สามารถจำแนกตามกระบวนการหลัก ๆ 4 ด้าน คือ
1) การวางแผนและการจัดการองค์กร (Planning and Organization; PO) ประกอบด้วยการจัดทำแผนยุทธศาสตร์ การกำหนดโครงสร้างด้านสารสนเทศ การกำหนดทิศทางแนวโน้มของเทคโนโลยี การกำหนดโครงสร้างองค์ การบริหารการลงทุน การประชาสัมพันธ์เป้าหมายและทิศทาง การจัดการทรัพยากรบุคคลด้านไอที การจัดการคุณภาพการบริหาร การประเมินและบริหารความเสี่ยง และการบริหารโครงการ
2) การจัดหาและการติดตั้งใช้งาน (Acquisition and Implementation; AI) ประกอบด้วยการเลือกใช้ระบบอัตโนมัติ การจัดหาและบำรุงรักษาซอฟต์แวร์ประยุกต์ การจัดหาและบำรุงรักษาโครงสร้างพื้นฐานที่เกี่ยวข้อง การปฏิบัติและใช้งาน การจัดหาทรัพยากร การบริหารความเปลี่ยนแปลง การติดตั้ง และการปรับเปลี่ยนความพร้อมของระบบ
3) การส่งมอบและการบริการ (Delivery and Support; DS) ประกอบด้วยการกำหนดและการจัดการระดับการให้บริหาร การจัดการการให้บริการบุคคลภายนอก การจัดการที่เกี่ยวกับประสิทธิภาพการให้บริการ การสร้างความต่อเนื่องในการให้บริการ การรักษาความมั่นคงปลอดภัย การกำหนดและจัดสรรต้นทุน การอบรมให้ความรู้ผู้ใช้งาน การสนับสนุนการบริการ การจัดทำการคอนฟิคิวเรชัน การจัดการแก้ไขปัญหา การจัดการข้อมูล การจัดการทางกายภาพของทรัพยากร และการจัดการด้านการปฏิบัติการ
4) การเฝ้าติดตามและประเมินผล (Monitor and Evaluate; ME) ประกอบด้วยการเฝ้าติดตามและประเมินกระบวนการใช้งานทรัพยากรสารสนเทศ การเฝ้าติดตามประเมินผลการควบคุมภายในการปฏิบัติตามข้อกำหนดและนโยบาย และการให้บริการหลักการธรรมาภิบาล
4. เทคโนโลยีที่เกี่ยวข้องกับการรักษาความมั่นคงปลอดภัย
4.1 เทคโนโลยีที่เกี่ยวข้องกับการรักษาความมั่นคงปลอดภัยทางกายภาพ เป็นเทคโนโลยีที่ใช้ในการสร้างสภาพแวดล้อมทางกายภาพที่เหมาะสมสำหรับการใช้งานคอมพิวเตอร์และอุปกรณ์ต่อพ่วงต่าง ๆ โดยเมื่อพิจารณาเหตุการณ์ที่กระทบต่อความมั่นคงปลอดภัยทางกายภาพ จะพบว่า เกิดจากสภาพแวดล้อมที่คอมพิวเตอร์หรืออุปกรณ์นั้น ๆ ติดตั้งอยู่ เช่น การเข้าถึงอุปกรณ์โดยไม่มีสิทธิ์ อุณหภูมิ ความชื้น และความผิดปกติที่เกี่ยวข้องกับแหล่งจ่ายพลังงานไฟฟ้า อาจแบ่งย่อย ๆ ไปหลากหลาย เช่น
- เทคโนโลยีการป้องกันการเข้าถึงคอมพิวเตอร์หรืออุปกรณ์เชื่อมต่ออื่น ๆ ซึ่งมีวัตถุประสงค์ในการป้องกันการทำลาย การขโมย การเข้าใช้งานโดยไม่ได้รับอนุญาต ซึ่งเมื่อเกิดขึ้นย่อมส่งผลต่อการรักษาความลับ ความครบถ้วนสมบูรณ์ และความพร้อมใช้ของอุปกรณ์และสารสนเทศที่ถูกจัดเก็บในอุปกรณ์นั้น ๆ
- เทคโนโลยีที่เกี่ยวข้องกับการพิสูจน์ตัวจริง เป็นเทคโนโลยีที่ถูกพัฒนาขึ้นเพื่อพิสูจน์ตัวจริงผู้ใช้ก่อนให้สิทธิ์เข้าใช้งานคอมพิวเตอร์ เช่น เทคโนโลยีการพิสูจน์เอกลักษณ์จากเสียง (voice recognition) เทคโนโลยีการตรวจสอบเอกลักษณ์ลายนิ้วมือ (fingerprint biometric) ดังแสดงในภาพด้านล่างนี้
เทคโนโลยีที่เกี่ยวกับการสร้างสภาพแวดล้อมที่เหมาะสมอื่น ๆ เช่น ระบบสำรองไฟฟ้า ระบบปรับอากาศ เป็นต้น เนื่องจากการใช้งานคอมพิวเตอร์ในห้องที่มีฝุ่น อุณหภูมิสูง หรือมีความชื้นไม่เหมาะสม อาจส่งผลเสียหายต่อวงจรไฟฟ้าได้ เช่น หากมีความชื้นสูงและอุณหภูมิสูง อาจส่งผลให้เกิดการกลั่นตัวของไอน้ำในอากาศ ซึ่งเป็นสาเหตุที่ทำให้เกิดการลัดของแผงวงจรไฟฟ้า
4.2 วิทยาการรหัสลับ (cryptography) เป็นเทคโนโลยีที่ถูกประยุกต์เพื่อตอบสนองต่อภัยคุกคามต่อทรัพยากรสารสนเทศที่เกี่ยวข้องกับการแอบดักรับข้อมูล การแอบแก้ไขข้อมูล และการปลอมแปลงหรือหลอกลวง โดยหลักพื้นฐานของวิทยาการรหัสลับคือ การทำให้ทรัพยากรสารสนเทศที่ผ่านการเข้ารหัสนั้นสามารถเข้าถึงและแปลความหมายได้จากผู้ที่ได้รับสิทธิ์เท่านั้น เช่น การเข้ารหัสข้อความด้วยอัลกอริทึมที่ทำหน้าที่เปลี่ยนแปลงข้อความนั้นเป็นข้อความที่ไม่สามารถอ่านทำความเข้าใจได้โดยปราศจากกุญแจถอดรหัส ดังภาพด้านล่างนี้ ซึ่งแสดงกระบวนการเข้าและถอดรหัสไฟล์ข้อมูล
ทั้งนี้ วิทยาการรหัสลับถูกนำมาใช้อย่างกว้างขวาง เช่น การใช้งานโครงสร้างพื้นฐานกุญแจสาธารณะ สำหรับการป้องกันการโจมตีแบบคนกลาง (MITM) ซึ่งจะมีการแจ้งเตือนผู้ใช้งานหากตรวจพบข้อผิดพลาดที่เกี่ยวข้องกับการเข้ารหัส เป็นต้น ดังภาพที่แสดงด้านล่างนี้
การจัดเก็บข้อมูลลงบนฮาร์ดดิสก์โดยมีการเข้ารหัสลับ เพื่อป้องกันการเข้าถึงข้อมูลที่เป็นความลับจากผู้ไม่ประสงค์ดี ในกรณีที่เครื่องคอมพิวเตอร์ถูกขโมย หรือเข้าถึงได้ทั้งกายภาพหรือถูกบุกรุกทางเครือข่าย ดังแสดงในภาพด้านล่างนี้ โดยรูปกุญแจที่ไดรฟ์ดีแสดงให้เห็นว่าข้อมูลในไดรฟ์นั้นถูกเข้ารหัสข้อมูลไว้หากผู้ไม่ประสงค์ดีสามารถเข้าถึงเครื่องคอมพิวเตอร์นี้ได้ แต่ไม่สามารถป้อนรหัสที่ถูกต้อง ก็จะไม่สามารถเข้าถึงทรัพยากรที่ถูกจัดเก็บไว้ในนั้นได้ เป็นต้น
นอกจากนี้ วิทยาการรหัสลับยังถูกใช้ในการตรวจสอบความครบถ้วนสมบูรณ์ของทรัพยากรสารสนเทศได้เช่นเดียวกับการตรวจสอบความครบถ้วนสมบูรณ์ของไฟล์ สามารถทำได้ด้วยการประยุกต์ใช้งานแฮชชิงอัลกอริทึม เช่น MD5 และ SHA1 เป็นต้น
ไฟร์วอลล์ (firewall) เป็นเทคโนโลยีที่ถูกสร้างขึ้นเพื่อป้องกันภัยคุกคามและการโจมตีทางเครือข่ายหลักทั่วไปของการใช้งานไฟร์วอลล์ คือ การป้องกันภัยคุกคามที่มาจากภายนอก (ซึ่งอาจหมายถึงเครือข่ายภายนอก หรือเครือข่ายที่เครื่องคอมพิวเตอร์ส่วนบุคคลเครื่องหนึ่งเชื่อมต่อด้วยก็ได้) สามารถจำแนกชนิดของไฟร์วอลล์ตามลักษณะการใช้งานได้สองลักษณะ คือ ไฟร์วอลล์สำหรับเครือข่าย (network firewall) และไฟร์วอลล์ส่วนบุคคล (personal firewall) ดังภาพด้านล่างนี้
ระบบตรวจจับผู้บุกรุก (intrusion detection system) เป็นเทคโนโลยีที่ถูกพัฒนาขึ้นเพื่อเฝ้าตรวจเหตุการณ์ที่เกี่ยวข้องกับความมั่นคงปลอดภัยของสารสนเทศ สามารถวิเคราะห์ข้อมูลทั้งในระดับเครือข่ายและข้อมูลอื่น ๆ เพื่อค้นหาเหตุการณ์ที่อาจเป็นการละเมิดนโยบายการรักษาความมั่นคงปลอดภัยที่ถูกกำหนดไว้ โดยมีคุณสมบัติที่สำคัญ เช่น สามารถเฝ้าตรวจและวิเคราะห์เหตุการณ์ที่เกิดขึ้น
ในระบบ รายงานระดับมาตรฐานความมั่นคงปลอดภัยและติดตามสถานการณ์ การจัดการรายงานสถานการณ์ของทรัพยากรนั้น ๆ เป็นต้น ระบบตรวจจับผู้บุกรุกถูกจำแนกประเภทตามลักษณะการใช้งานได้สองลักษณะ คือ ระบบตรวจจับผู้บุกรุกสำหรับเครือข่าย (network-based intrusion detection system) และระบบตรวจจับผู้บุกรุกบนโฮสต์ (host-based intrusion) detection system)
เครือข่ายเสมือนส่วนตัวหรือวีพีเอ็น (Virtual Private Network; VPN)  เป็นเทคโนโลยีที่ถูกพัฒนาขึ้นเพื่อสร้างการเชื่อมต่อเสมือนเครือข่ายส่วนบุคคล จากเทคนิคการสร้างอุโมงค์เสมือนสำหรับสื่อสารบนช่อวทางสาธารณะอย่างอินเทอร์เน็ต มีความมั่นคงปลอดภัยจากการโจมตีด้วยการดักรับข้อมูลมากยิ่งขึ้น เนื่องจากแม้ผู้ไม่ประสงค์ดีจะสามารถดักรับข้อมูลที่รับส่งระหว่างกันได้ ผู้ไม่ประสงค์ดีก็ยังคงไม่สามารถถอดหรือทำความเข้าใจความหมายของข้อมูลที่ดักรับได้ เทคนิคการใช้งานวีพีเอ็นหลายลักษณะ เช่น รีโมทแอคเซสวีพีเอ็น (remote access VPN) ซึ่งเป็นรูปแบบการเชื่อมต่อจากเครือข่ายหลักไปยังอุปกรณ์ต่าง ๆ และไซต์ทูไซต์วีพีเอ็น (site-to-site VPN) ซึ่งเป็นการเชื่อมต่อกันระหว่างอุปกรณ์วีพีเอ็นสำหรับเชื่อมต่อเครือข่ายหลาย ๆ เครือข่ายเข้าหากัน เป็นต้น แสดงแนวทางการประยุกต์ใช้งานวีพีเอ็นในการเชื่อมต่อเครือข่ายเฉพาะบริเวณที่อยู่ห่างไกลกันเข้าด้วยกันเป็นเครือข่ายภายในเสมือน แอนตีไวรัสซอฟต์แวร์ (anti-virus software) เป็นซอฟต์แวร์ที่ถูกพัฒนาขึ้นเพื่อค้นหา ป้องกัน และกำจัดมัลแวร์หลากหลายประเภท เช่น คอมพิวเตอร์ไวรัส หนอนอินเทอร์เน็ต เป็นต้น ปัจจุบันซอฟต์แวร์ลักษณะดังกล่าวผนวกรวมความสามารถในการตรวจจับมัลแวร์ที่มีความสามารถในการโจรกรรมข้อมูล เช่น โทรจัน คีย์ล็อกเกอร์ และซอฟต์แวร์โฆษณาเข้าด้วยกัน ดังแสดงในภาพด้านล่างนี้ เป็นต้น
โดยปกติแอนตีไวรัสซอฟต์แวร์จะตรวจจับมัลแวร์ต่าง ๆ โดยการเปรียบเทียบสัญลักษณ์ประจำตัวของมัลแวร์ที่นิยมเรียกกันว่า ซิกเนเจอร์ (signature) ประยุกต์การใช้งานวิทยาการรหัสลับ โดยการตรวจสอบการเปลี่ยนแปลงที่เกิดขึ้นกับไฟล์สำคัญ ๆ ของระบบ