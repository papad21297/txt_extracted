นักการเมือง กองทัพ นักวิชาการร่วมงานรำลึกพฤษภาประชาธรรม
กรุงเทพ ฯ 17 พ.ค. - รำลึก 26 ปี พฤษภาประชาธรรม ยกเป็นบทเรียนก้าวข้ามความขัดแย้ง เดินหน้าผลักดันก่อสร้างสวนสันติพรให้เสร็จสิ้น เพื่อเรียนรู้ว่า สันติภาพ ความยุติธรรม คือคำตอบของสังคมไทย
ผู้สื่อข่าวรายงานว่า วันนี้ (17 พ.ค.) พรรคการเมืองและหน่วยงานต่าง ๆ พร้อมใจกันวางพวงมาลาสดุดีวีรชนพฤษภาประชาธรรม ณ อนุสรณ์สถานพฤษภาประชาธรรม (สวนสันติพร) รำลึกถึงเหตุการณ์ประวัติศาสตร์เดือนพฤษภาคม 2535 ซึ่งคณะรักษาความสงบเรียบร้อยแห่งชาติ (รสช.) ได้กระทำความรุนแรงต่อประชาชนจนเกิดการสูญเสีย บาดเจ็บ และเสียชีวิตจำนวนมาก โดยคณะรัฐมนตรีมีมติวันที่ 30 ธันวาคม 2546 รัฐบาลได้กำหนดให้วันที่ 17 พฤษภาคม ของทุกปี เป็นวัน "พฤษภาคมประชาธรรม
นายโคทม อารียา ประธานมูลนิธิพฤษภาประชาธรรม พร้อมด้วยคณะกรรมการญาติวีรชนพฤษภา 2535 จัดพิธีรำลึกพฤษภาประชาธรรม ปีที่ 26 ที่สวนสันติพร อนุสรณ์พฤษภาประชาธรรม ถนนราชดำเนิน โดยนายโคทมกล่าวว่า ที่ผ่านมามูลนิธิ ฯ ได้พยายามเยียวยาบาดแผลที่เกิดขึ้นจากเหตุการณ์ เพื่อให้รับรู้ว่าการเปลี่ยนแปลง บางครั้งอาจมีความเสียหายเกิดขึ้น และสังคมควรรำลึกถึงบทเรียน เพื่อไม่ให้เกิดความรุนแรงทางการเมืองนั้นอีก มูลนิธิ ฯ จะเดินหน้าผลักดันการก่อสร้างสวนสันติพรให้เสร็จสิ้น เพื่อให้อนุชนรุ่นหลังเรียนรู้ว่า สันติภาพ ความยุติธรรม คือคำตอบของสังคมไทย
ขณะเดียวกัน ผู้แทนภาครัฐ กองทัพบก ภาคประชาสังคม สถาบันการศึกษา และพรรคการเมือง ได้ร่วมวางพวงมาลา และกล่าวรำลึกวีรชนพฤษภาประชาธรรมโดยนายอภิสิทธิ์ เวชชาชีวะ หัวหน้าพรรคประชาธิปัตย์ได้ยกย่องการต่อสู้ของประชาชนเดือนพฤษภา' 35 ว่าเป็นอีกตัวอย่างที่ประชาชนใช้สิทธิตามรัฐธรรมนูญ เพื่อเรียกร้องเจตนารมณ์ของประชาชน แต่เหตุการณ์นั้นกลับนำมาซึ่งความสูญเสีย สังคมจึงควรเรียนรู้บทเรียนจากประวัติศาสตร์ และก้าวข้ามความขัดแย้ง ผลักดันให้มีการเยียวยาผู้ได้รับผลกระทบ ซึ่งเป็นหน้าที่ของทุกฝ่าย รวมถึงพรรคการเมือง ที่จะต้องช่วยกันสานต่อการสร้างอนุสรณ์สถานให้สำเร็จ เพื่อให้สถานที่แห่งนี้เป็นสถานที่เรียนรู้ประวัติการเมืองไทย และช่วยกันทำให้ประเทศมีประชาธิปไตยที่ก้าวหน้า
นายวรชัย เหมะ ผู้แทนพรรคเพื่อไทย คาดหวังว่าจะไม่มีความรุนแรง ความสูญเสีย เหมือนเหตุการณ์พฤษภา' 35 อีกเพราะประเทศชาติจะเสียหาย และเรียกร้องถึงฝ่ายความมั่นคง ให้ดูแลความเรียบร้อยของการชุมนุมของกลุ่มคนอยากเลือกตั้ง ในวันที่ 22 พฤษภาคมนี้ ด้วยวิธีสันติ เพราะการเรียกร้อง ก็เพื่อต้องการประชาธิปไตยให้กลับคืนมา
นายปริญญา เทวานฤมิตรกุล รองอธิการบดีมหาวิทยาลัยธรรมศาสตร์ เชื่อว่าเหตุความรุนแรงเหมือนในอดีตจะไม่กลับมาอีก และสังคมจะมีความปรองดองขึ้น เพราะสังคมได้เรียนรู้สิ่งที่ผิดพลาดในอดีตจากความรุนแรง และรู้สึกดีใจที่กองทัพบกได้มาร่วมงานในวันนี้
ทั้งนี้ เหตุการณ์ "พฤษภาประชาธรรม" หรือ "พฤษภาทมิฬ" เป็นการเคลื่อนไหวของภาคประชาชนเพื่อต่อต้านรัฐบาลของพลเอกสุจินดา คราประยูร จนนำไปสู่การเปลี่ยนแปลงทางการเมืองการปกครองไทยในเวลาต่อมา
กูเกิลเปิดตัว Google Assistance ภาษาไทย
นางศารนีย์ บุญฤทธิ์ธงไชย หัวหน้าฝ่ายการตลาด ผลิตภัณฑ์สำหรับผู้บริโภค กูเกิลประเทศไทย กล่าวว่า กูเกิล เปิดตัวบริหารกูเกิลแอสซิสแทนท์ (Google Assistance) ภาษาไทยบนโทรศัพท์มือถือ โดยจะสามารถใช้งานด้วยระบบปฏิบัติการแอนดรอยด์และไอโอเอสได้อย่างสมบูรณ์ในช่วงปลายสัปดาห์หน้า
"สำหรับแอนดรอยด์ผู้ใช้ระบบปฏิบัติการโลลิป็อปขึ้นไป สามารถกดปุ่มโฮมค้างแล้วใช้งานได้เลย ส่วนไอโอเอสใช้งานผ่านแอปพลิเคชัน"
กูเกิลใช้เวลาพัฒนาภาษาไทยสำหรับกูเกิลแอสซิสแทนท์กว่า 2 ปี เนื่องจากภาษาไทยค่อนข้างซับซ้อน ภาษาไทยจึงเป็นภาษาที่ 10 ที่กูเกิลพัฒนาออกมา โดยกูเกิลเปิดตัวคุณสมบัติที่ทำการวิจัยมาแล้วว่าคนไทยชอบใช้บริการ อาทิ การสนทนา, การค้นหาแผนที่, การแปลภาษา, การตั้งเวลาปลุก และการเปิดเพลง โดยกูเกิลจะทยอยเปิดตัวคุณสมบัติใหม่ที่คนไทยต้องการใช้งานออกมาเรื่อย ๆ รวมถึงการเปิดตัวเว็บไซต์ภาษาไทย
สำหรับผู้ที่สนใจที่จะพัฒนาต่อยอดการใช้งานสามารถเข้าโปรแกรมสนับสนุนของกูเกิลได้เลย ส่วนกูเกิลโฮม ขณะนี้ฮาร์ดแวร์ที่ยังไม่มีกำหนดการวางจำหน่ายในประเทศไทย กูเกิลยังไม่ได้รองรับการให้บริการการสนับสนุนหรือรองรับบริการหาผู้ใช้ซื้ออุปกรณ์มาจากต่างประเทศจะทำผ่านเว็บไซต์
