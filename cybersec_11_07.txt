สรุป จากเหตุผลดังกล่าว ระเบิดจุดนี้จึงไม่น่าจะเกี่ยวข้องกับการก่อการร้ายสากลค่อนข้างแน่นอน เพราะ
(๑) เป้าหมายการก่อเหตุร้ายไม่มีอะไรเป็นสัญลักษณ์ของการก่อการร้ายสากลเลย
(๒) ไม่มีการประกาศความรับผิดชอบ
(๓) มีการกระทำในลักษณะต่อเนื่องกันที่บริเวณสะพานตากสิน และวางระเบิดปลอมอีกหลายแห่งจนถึงทุกวันนี้ ซึ่งน่าจะมาจากคนไทยทำทั้งหมด
(๔) มีการเตรียมงานขยายผลเหตุระเบิด และการสร้างความสับสนผ่านสังคมออนไลน์ จนรัฐบาลต้องออกมาปราบปราม
(๕) ส่วนการสร้างข่าวว่าการก่อเหตุร้ายเป็นผลมาจากกลุ่มอุยกูร์ ซึ่งเป็นเรื่องที่เป็นไปไม่ได้ เพราะกลุ่มอุยกูร์เป็นเพียงกลุ่มที่ต่อสู้เพื่อแบ่งดินแดนในจีนกลุ่มเล็ก ๆ ไม่มีศักยภาพที่จะวางระเบิดนอกประเทศ และไม่เคยทำมาก่อน นอกจากเอามีดไปไล่ฟันเท่านั้น ฯลฯ นอกจากนั้น เชื่อได้ว่าทางกลุ่มอุยกูร์นั้นไม่ต้องการจะออกมาทำงานการก่อการร้ายนอกประเทศ ถ้าออกมาทำก็จะถูกยกระดับเป็นกลุ่มก่อการร้ายสากล นักธุรกิจชาวอุยกูร์ผู้สนับสนุนกลุ่มอุยกูร์นอกประเทศก็จะเดือดร้อน ถึงขั้นตอนหลบหนี จะทำให้กลุ่มอุยกูร์ขาดเงินสนับสนุนในการเคลื่อนไหวในประเทศจีนทันที ดังนั้นเรื่องนี้จึงน่าหัวเราะจนฟันหักครับ
วันนี้พอพิสูจน์ได้ว่าระเบิดที่ราชประสงค์ไม่ได้มาจากการก่อการร้ายนอกประเทศ แต่มาจากคนในประเทศเอง พวกนี้คือพวก ENEMY OF THE STATE คอยบ่อนทำลายประเทศไทยอยู่อย่างต่อเนื่อง ถึงขนาดฆ่าคนไทยด้วยกันเอง แต่เหตุร้ายครั้งนี้นอกจากเป็นบทเรียนที่ดีสำหรับคนไทยแล้ว ยังทำให้ประเทศไทยได้รับสิ่งดี ๆ คืนกลับมาหลายอย่าง
- คนไทยตื่นตัวกันมากขึ้น เข้าใจเหตุและผลมากขึ้น
- ความสามัคคีของคนไทยส่วนใหญ่เริ่มเกิดขึ้นอย่างเป็นรูปธรรมอีกครั้งหนึ่ง
- ทำให้คนไทยและข้าราชการฝ่ายความมั่นคงตื่นตัวมากขึ้น
- ความสามัคคีของคนไทยส่วนใหญ่เริ่มเกิดขึ้นอย่างเป็นรูปธรรมอีกครั้งหนึ่ง
- ทำให้คนไทยและข้าราชการฝ่ายความมั่นคงตื่นตัวมากขึ้น
- ระเบิดครั้งนี้จะทำให้เห็นว่าการขับเคลื่อนประเทศเพื่อการปฏิรูปต่าง ๆ ในสังคมไทยยังเป็นเรื่องที่เร่งด่วน พวกเราคนไทยต้องให้กำลังใจกันเอง ต้องเข้มแข็ง ฟังและพูดทุกเรื่องราวอย่างมีเหตุผล มีสติ อย่าใช้อารมณ์เป็นที่ตั้ง การระเบิดครั้งนี้จะบอกว่า ใครเป็นคนรักชาติจริงหรือไม่จริง ประเทศไหนรักประเทศไทยบ้าง ถ้าเรามั่นคง ดูแลกันจริง ๆ แล้วขบวนการก่อกวนประเทศไทยจะได้รู้สึกตัว และยุติการก่อกวนลงเสียทีครับ
2. ภุมรัตน์ ทักษาดิพงษ์ อดีต ผอ. สำนักข่าวกรองแห่งชาติ
เขียนบทความใน นสพ. โพสต์ทูเดย์ ระบุว่า
"คนไทยมีความสุขได้เพียง 1-2 วันจากโครงการปั่นเพื่อแม่ 16 สิงหาคม 2558 ได้เพียงวันเดียวเท่านั้น พอวันรุ่งขึ้นที่ 17 ความสุขก็เปลี่ยนเป็นความเศร้าแทน เมื่อคนร้ายลอบวางระเบิดที่ศาลท่านท้าวมหาพรหมจนทำให้คนไทยและนักท่องเที่ยวต่างชาติเสียชีวิตไปแล้ว 20 คน และบาดเจ็บ 123 คน ยังรักษาตัวอยู่ในโรงพยาบาล 68 ราย ไม่เพียงรัฐบาลไทยเสียหายเท่านั้น แต่ประเทศไทยเสียหายด้วย คนไทยต้องใช้สติและปัญญา มองและแก้ไขปัญหา อย่าตื่นตกใจ เชื่อว่าคนส่วนใหญ่อยากรู้ว่า ใครทำ ทำไมถึงทำ และให้รัฐบาลเอาคนผิดมาลงโทษให้ได้
- เราต้องค้นหา "ความจริง" ให้ได้เสียก่อน ข้อมูลจากผู้เชี่ยวชาญด้านวัตถุระเบิดของเจ้าหน้าที่สรุปว่าเป็นการกระทำของมืออาชีพ การระเบิดสมบูรณ์ที่สุด ระเบิดเป็นแบบไปป์บอมบ์ใส่ลูกปืนหรือแบริงบอลล์ ไม่ได้ใช้โทรศัพท์มือถือและนาฬิกาเป็นตัวจุดขนวนระเบิด เพราะไม่พบเศษซากชิ้นส่วนซึ่งไม่ว่าการระเบิดจะสมบูรณ์เพียงใดย่อมทิ้งร่องรอยอุปกรณ์พวกนี้ไว้บ้าง แสดงว่าใช้การกดแบบถ่วงเวลา ทหารส่วนใหญ่เชื่อว่าน่าจะเป็นซีโฟร์ เพราะอำนาจทำลายรุนแรงมาก มิฉะนั้นต้องใช้ทีเอ็นทีหลายแห่ง คนร้ายหวังผลให้เกิดความเสียหายต่อชีวิตรุนแรงที่สุด
- มืออาชีพแบบนี้ต้องมีการ "เคสซิง" หรือสำรวจสถานที่หลายแห่งล่วงหน้าและตัดสินใจเลือกเอาบริเวณศาลท่านท้าวมหาพรหม ซึ่งในช่วงเวลาดังกล่าวมีคนไทยและต่างชาติจำนวนมากมาไหว้ขอพร โดยเฉพาะคนจีนซึ่งมีความศรัทธา มีการวางแผนเข้าสู่เป้าหมายและออกจากเป้าหมายโดยใช้รถตุ๊ก ๆ ไปที่ศาลพระพรหม และออกจากศาลพระพรหมมาใช้รถจักรยานยนต์ไปทางสีลม จากนั้นมีข่าวว่าขึ้นรถแท็กซีไปสนามบินสุวรรณภูมิ ซึ่งเป็นแนวทางปฏิบัติประจำที่ผู้ก่อเหตุร้ายชาวต่างชาติต้องออกจากไทยให้เร็วที่สุดหลังปฏิบัติการ ส่วนชายที่ลุกมาจากม้านั่งเป็นเรื่องบังเอิญหรือเป็นคนที่ถูกส่งมาจองที่นั่ง เหมาะที่สุดสำหรับการวางระเบิดเพื่อให้แรงระเบิดพุ่งไปในทิศทางที่ต้องการ ดังนั้น คนขับรถตุ๊ก ๆ ชายที่ลุกจากที่นั่ง คนขับจักรยานยนต์และคนขับแท็กซี ควรมาให้ข้อมูลกับตำรวจแบบเงียบ ๆ เพื่อช่วยกันตามหาคนร้ายและเอาคนที่อยู่เบื้องหลังมาลงโทษให้ได้
- ในวันรุ่งขึ้นที่ 18 มีคนร้ายซ้อนจักรยานยนต์ขว้างระเบิดจากที่สูงไปที่ท่าเรือข้ามฟากที่สาธร ซึ่งช่วงเวลานั้นมีคนไทยและชาวจีนรอข้ามฟากจำนวนมาก แต่ระเบิดที่ทำงานแล้วพลาดไปตกน้ำ ตำรวจเปิดเผยว่าเป็นระเบิดแบบเดียวกันที่ศาลพระพรหม ข้างในใส่โลหะแบบเดียวกัน ใช้วิธีจุดชนวนแบบเดียวกัน แสดงว่าผู้ก่อเหตุเป็นกลุ่มเดียวกันที่มุ่งหวังชีวิตของประชาชนเป็นสำคัญ คนที่กล้าจะทำความรุนแรงแบบนี้ติดต่อกันได้สองวันย่อมไม่ใช่ธรรมดา
- สิ่งที่ทุกคนอยากรู้คือ "ใครทำ" เวลานี้ค่อนข้างแน่ใจว่าคนใส่เสื้อเหลืองสะพายเป้ที่ศาลพระพรหมเป็นผู้วางระเบิด แต่คน ๆ นี้คงเป็นผู้ปฏิบัติการเท่านั้น แล้วใครล่ะ ที่ "อยู่เบื้องหลัง" เจ้าหน้าที่ได้ตั้งสมมติฐานไว้ 3 ประเด็นคือ เป็นฝีมือของ
(1) กลุ่มก่อการร้ายสากล
(2) มหาอำนาจตะวันตก
(3) กลุ่มสูญเสียอำนาจทางการเมืองในไทย
- สำหรับกลุ่มแรกนั้นมีการพูดถึงชาวอุยกูร์โดยมองว่าชายเสื้อเหลืองอาจเป็นชายอุยกูร์ที่ต้องการแก้แค้นรัฐบาลจีน เพราะผู้เสียชีวิตส่วนใหญ่เป็นชาวจีน แต่จากพฤติกรรมที่ผ่านมา กลุ่มก่อการร้ายอุยกูร์ไม่เคยทำแบบนี้มาก่อน น้ำหนักในข้อแรกจึงมีข้อยกเว้น มีข้อมูลเพิ่มเติมในภายหลัง
- ดังนั้น คนส่วนใหญ่จึงพุ่งความสนใจมากที่สองประเด็นหลัง หลังเกิดเหตุ เจ้าหน้าที่ระดับสูงของรัฐหลายรายมองว่าเป็นฝีมือของอเมริกันที่สามารถปฏิบัติการเช่นนี้ได้ เพื่อลดความน่าเชื่อถือรัฐบาล เพราะไม่พอใจที่รัฐบาล คสช. ใกล้ชิดกับจีน ต้องการให้รัฐบาลชุดนี้ออกไปโดยเร็ว เพื่อให้พรรคเพื่อไทยที่อเมริกันหนุนรัฐบาล และมีการเปลี่ยนแปลงทีมงานในสถานทูตผิดปกติ อย่างไรก็ดี ส่วนใหญ่เชื่อว่าเป็นเรื่องการเมืองในประเทศ เพื่อตอบโต้การถอดยศและริบเครื่องราชย์ของทักษิณ หรือกลุ่มสองและสามร่วมมือกันเพราะมีผลประโยชน์ร่วมกันที่พร้อมทำทุกอย่าง เพื่อลดความน่าเชื่อถือของรัฐบาล
- คนเลวพวกนี้ใช้ชีวิตของประชาชนที่บริสุทธิ์เป็นเครื่องสังเวยความกระสันทางการเมืองของตน คนเลวที่คิดและทำแบบนี้กับประเทศไทย มีทั้งคนไทยและชาวต่างชาติ
- การสืบสวนสอบสวนของเจ้าหน้าที่จะเป็นตัวกำหนดในเวลาต่อมาน่าจะเป็นฝีมือของกลุ่มใดมากที่สุด สิ่งที่เจ้าหน้าที่ตำรวจมุ่งหาคือ "ซิกเนเจอร์" ที่บอกรูปแบบระเบิด วิธีการว่าจะไปเหมือนกับกลุ่มใดในอดีต ปรากฏว่า ข้อมูลชั้นแรก พบว่าเป็นแบบเดียวกับกรณีระเบิดที่เมตตาแมนชันในช่วงเผาบ้านเผาเมือง และเหมือนกับมือระเบิดจักรยานยนต์ที่เกิดอุบัติเหตุทำให้ระเบิดที่เตรียมไป วางระเบิดขึ้นและฆ่าามือระเบิดตายทั้งคู่ ที่ปทุมธานีในช่วงการชุมนุมของ กปปส. ตำรวจได้ตามรอยไปจนพบแหล่งประกอบระเบิดในบ้านหลังหนึ่งที่มี "ซิกเนเจอร์" ตรงกับระเบิดที่ศาลพระพรหมเอราวัณ และเมื่อสืบสาวต่อไปพบว่า พวกนี้อยู่ในเครือข่ายอดีตเจ้าหน้าที่ใหญ่คนหนึ่งซึ่งเป็นที่รู้จักกันดี ถ้าซิกเนเจอร์ตรงกันเช่นนี้ ก็พอจะรู้ว่าใครน่าจะอยู่เบื้องหลังเหตุการณ์ที่ศาลพระพรหมเอราวัณ โดยอาจเป็นเรื่องการเมืองภายในอย่างเดียว หรือมีการประสานงานกับการเมืองภายนอกก็ได้
